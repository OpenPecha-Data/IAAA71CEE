༄༅། །འཕྲེང་པོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ་བཞུགས་སོ།།
༼ཅ༽

༄༅། །བསྔོ་སྨོན་གྱི་སྐོར་གསང་ཆེན་བསྒྲོད་པའི་མྱུར་ལམ།
གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་ཞེས་བྱ་བ་བཞུགས།ས་………………………1-14
གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོནགྱི་འགྲེལ་བཤད་བདུད་རྩིའི་ཀླུང་ཆེན་ཞེས་བྱ་བ་བཞུགས།………………………15-112
གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་གྱི་འགྲེལ་པ་རིག་འཛིན་ལམ་བཟང་ཞེས་བྱ་བ་བཞུགས།བས་………………………113-160
ཀླུགསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་གྱི་ཟིན་བྲིས།་………………………161-184

སྔགས་ཀྱི་སྨོན་ལམ་འདོད་འཇོའི་དགའ་སྟོན་གྱི་འགྲེལ་བ་གསར་རྙིང་དགོངས་མཐུན་འཁྲུལ་མེད་ལུང་རིགས་གཏེར་མཛོད་ཅེས་བྱ་བ་བཞུགས།………………………185-752

༄༅༎།བསྔོ་སྨོན་གྱི་སྐོར་གསང་ཆེན་བསྒྲོད་པའི་མྱུར་ལམ།
པོད་ལྔ་པ།

༄༅།གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་ཞེས་བྱ་བ་བཞུགས་སོ། །

༄༅། །དུས་གསུམ་རྒྱལ་བ་སྲས་བཅས་མ་ལུས་དང་། །འགྲོ་བའི་སྐྱབས་གྱུར་པདྨ་སཾ་བྷ་ཝ། །སྲིད་ཞིའི་རྒུད་པ་ཀུན་སེལ་རཏྣའི་ཞབས། །མི་འབྲལ་སྙིང་ནས་གུས་པས་ཕྱག་བགྱིའོ། །ཚེ་
འདིའི་ལོངས་སྤྱོད་རྨི་ལམ་དགའ་སྟོན་བཞིན། །ལང་ཚོའི་དཔལ་ཡང་འཇའ་ཚོན་ལྟ་བུ་སྟེ། །ཚེ་སྲོག་མི་རྟག་གློག་གི་ཟློས་གར་བཞིན། །འཇིག་རྟེན་ཕུན་ཚོགས་ཀུན་ལ་དབང་བསྒྱུར་ཀྱང་། །སྟོན་
དུས་མཛེས་པའི་སྤྲིན་དཀར་ཕུང་པོ་བཞིན། །སྐད་ཅིག་མི་རྟག་འཇིག་པའི་ཆོས་ཅན་དུ། །མཐོང་ནས་སྲིད་པར་ཡིད་ནི་འབྱུང་བར་ཤོག །བདེ་ལེགས་དངོས་གྲུབ་ཀུན་གྱི་འབྱུང་གནས་ནི། །
མཚན་ཉིད་ཀུན་ལྡན་ཐེག་མཆོག་བཤེས་གཉེན་ཏེ། །དྲན་པ་ཡིས་ཀྱང་སྲི་ཞིའི་འཇིགས་འཕྲོག་ཅིང་། །མི་ཕྱེད་དད་པས་ཚུལ་བཞིན་བསྟེན་པར་ཤོག །དེ་ལྟར་དགེ་བའི་བཤེས་ལས་རྙེད་པའི་དོན། །

༄༅། །གཏན་གྱི་སྐྱབས་གྱུར་བླ་མ་དཀོན་མཆོག་གསུམ། །ཡིད་ལ་འབྲལ་མེད་གདུང་བས་གསོལ་འདེབས་ཤིང་། །འགྲོ་ཀུན་ཕ་མར་ཤེས་པའི་སྙིང་རྗེ་ཡིས། །ཀུན་གྱི་སྡུག་བསྔལ་རང་
གིས་ལེན་པ་དང་། །བདག་གི་བདེ་དགེ་མ་ལུས་གཞན་ལ་བཏང་། །བླ་མེད་བདེ་ལ་བདག་གིས་འགོད་བྱ་ཞེས། །སེམས་ནི་བྱང་ཆུབ་དམ་པར་བསྐྱེད་བྱས་ནས། །ཕྱིན་དྲུག་སྤྱོད་པས་ཉིན་མཚན་
འདའ་བར་ཤོགམངོན་མཐོ་སྒྲུབ་བྱེད་རྒྱལ་བའི་གསུང་རབ་ཀུན། །དོན་རྣམས་སྐྱེས་བུ་ཆུང་ངུའི་ལམ་དང་ནི། །ཐར་པ་བསྒྲུབ་པའི་ཐབས་ལ་བརྩོན་པ་ཡི། །ཆོས་ཀྱི་རྣམ་གྲངས་ཀུན་གྱི་བརྗོད་
བྱའི་དོན། །སྐྱེས་བུ་འབྲིང་གི་ལམ་གྱི་རིམ་པ་སྟེ། །ངེས་པར་འབྱུང་བས་སྲིད་ལས་གྲོལ་བར་ཤོག །རྣམ་མཁྱེན་གོ་འཕང་མྱུར་དུ་སྒྲུབ་པའི་ཐབས། །རྒྱུ་དང་འབྲས་བུའི་ཐེག་ཆེན་རྣམ་གཉིས་

ལས། །ཇི་བཞིན་གསུངས་པའི་གསང་བ་མ་ལུས་པ། །སྐྱེས་བུ་ཆེན་པོའི་ལམ་གྱི་རིམ་པ་སྟེ། །བདག་གིས་མ་ལུས་ཉེ་བར་བླངས་པ་ལས། །ཆོས་རྣམས་ཐམས་ཅད་རྨི་ལམ་སྣང་བ་བཞིན། །སྣང་ཙམ་
དེ་ལས་ཡུལ་གྱི་སྟེང་ཉིད་དུ། །གྲུབ་པའི་ངོ་བོ་རྡུལ་ཙམ་མ་མཆིས་ཀྱང་། །ལས་འབྲས་བསླུ་བ་མེད་པར་ངེས་རྙེད་ནས། །བདེན་གཉིས་ཟབ་མོའི་གནད་ལ་གོམས་པར་ཤོག །ཉིས་བརྒྱ་ལྔ་བཅུ་སྤོང་བའི་
ཚུལ་ཁྲིམས་དང་། །བཅུ་བདུན་བླང་བྱ་འཇུག་པའི་ཚུལ་ཁྲིམས་ཏེ། །ཀུན་གྱི་རྩ་བ་འགྲམ་གཞི་བརྟན་པོ་ནི། །ལྷག་པའི་ཚུལ་ཁྲིམས་འདུལ་སྡེ་ལ་གནས་ཤིང་། །བྱིང་རྒོད་དྲི་ཡི་བཞོན་པས་
མི་གཡོ་བའི། །མངོན་རྟོགས་རིན་ཆེན་རྣམ་བཞིའི་རང་བཞིན་ཅན། །ཏིང་འཛིན་འཆི་མེད་རི་བོར་གནས་པའི་གཞི། །ཟབ་ཡངས་མདོ་སྡེའི་གནས་ལ་འཇོག་པ་དང་། །ཆོས་མངོན་གསལ་བའི་
རྣམ་དབྱེ་མིག་སྟོང་ལྡན། །གནས་ལུགས་རྟོགས་པའི་ཡེ་ཤེས་ལག་ཉལ་གྱིས། །མཐར་ལྟའི་རྨིག་པ་འདུལ་བྱེད་ལྷ་ཡི་དབང་། །ཆོས་མངོན་བལྟ་ན་སྡུག་པའི་གྲོང་ཁྱེར་དུ། །སྡེ་སྣོད་གསུམ་གྱི་རྗོད་

༄༅། །བྱེད་ཚིག་རྣམས་དང། །བརྗོད་བྱ་བསླབ་པ་རྣམ་གསུམ་མངོན་གྱུར་ཤོག །དེ་ལྟར་རྒྱུ་ཡི་ཐེག་པས་རྒྱུད་སྦྱངས་ནས། །འབྲས་བུ་སྨིན་གྲོལ་རྡོ་རྗེ་ཐེག་པའི་ལམ། །ཉམས་ལེན་དྲོད་
རྟགས་སྣང་བཞི་མངོན་གྱུར་ནས། །དམ་ཚིག་དབང་དང་ཤེས་རབ་རྒྱུད་འཆང་ཞིང་། །མན་ངག་ལུང་སྦྱིན་ཉམས་ཆག་སྐོང་མཛད་པའི། །མཐོང་ཐོས་དྲན་རེག་སློབ་དཔོན་རྣམ་བཞི་ལས། །རྒྱུད་སྡེ་བཞི་
དང་རྫོགས་པ་ཆེན་པོའི་ལམ། །ལེགས་པར་བཤད་པའི་སྨིན་གྲོལ་ལམ་གྱི་གནད། །ཆུ་དབང་སོགས་ཀྱིས་རང་རྒྱུད་སྨིན་བྱས་ནས། །མདུན་བསྐྱེད་ཐུགས་ཀར་ཡིག་འབྲུའི་ས་བོན་བཀོད། །
ཕྱི་ཡི་སྤྱོད་ལམ་དྲང་སྲོང་རྗེས་མཐུན་ཞིང་། །ནང་གི་ཉི་མ་རྣལ་འབྱོར་སྙིང་ལ་ཤར། །ལྷ་མོ་རྣམས་དང་ཕན་ཚུན་བལྟས་པ་ལས། །བྱུང་བའི་བདེ་བ་ལམ་བྱེད་ཀྲི་ཡའི་རྒྱུད། །རྗེ་དཔོན་ལྟ་བུར་དངོས་
གྲུབ་ལེན་པ་དང་། །རྡོ་རྗེ་དྲིལ་བུའི་དབང་གིས་སྨིན་བྱས་ནས། །བདག་མདུན་གཉིས་ཀའི་ཐུགས་ཀར་ཡིག་འབྲུ་བཀོད། །ཕྱི་རོལ་བྱ་བའི་ཐབས་དང་ནང་གི་ནི། །ཟབ་མོའི་རྣལ་འབྱོར་ཆ་ལ་མཉམ་

པར་སྤྱོད། །འཛུམ་ཞིང་དགོད་པའི་བདེ་བས་རྣམ་རོལ་པ། །ཡན་ལག་བཞི་ལ་གཞོལ་བ་ཨུ་པའི་རྒྱུད། །གྲོགས་པོ་ལྟ་བུར་དངོས་གྲུབ་ལེན་པར་བྱེད། །བྱ་སྤྱོད་གནས་ལ་ཚུལ་བཞིན་སྤྱོད་པར་ཤོག ། །
སློབ་དཔོན་དབང་བསྐུར་རང་རྒྱུད་སྨིན་བྱས་ནས། །བདག་མདུན་གཉིས་ཀ་དག་པའི་ལྷ་རུ་བསྐྱེད། །ཡེ་ཤེས་སྤྱན་དྲངས་དེ་སྲིད་ང་རྒྱལ་བཟུང་། །ཕྱག་རྒྱ་བཞི་ཡི་རྒྱ་ལས་མི་འདའ་ཞིང་། །ཏིང་
འཛིན་གསུམ་གྱི་ལང་ཚོས་སྙིང་ལ་འགྲོགས། །ལག་པའི་པདྨོ་འབྲེལ་བའི་བདེ་བས་ཚིམས། །ནང་གི་རྣལ་འབྱོར་གཙོ་བོར་གྱུར་པ་ཡི། །ཡོ་གའི་ལམ་གྱི་གཞི་ལ་རྣམ་གྲོལ་ཤོག །རྒྱུ་དབང་བསྐུར་ནས་
རགས་པའི་ཕུང་སོགས་རྣམས། །ཕྱི་ནང་སྣོད་བཅུད་གཞལ་ཡས་ལྷ་རྣམས་སུ། །དག་པའི་སྐུ་དང་མཆོག་དབང་གསུམ་བསྐུར་ནས། །བསྐྱེད་རིམ་ཚོགས་ཞིང་སྲུང་འཁོར་སྔོན་འགྲོ་བས། །
རིམ་པ་ལྔ་དང་རྗེས་མཐུན་ལམ་གྱི་འགྲོས། །ཁམས་དྲུག་ལྡན་པའི་མི་རྣམས་ཕུང་ཁམས་སོགས། །རིམ་གྱིས་ཐིམ་ནས་འཆི་བའི་རིམ་པའམ། །ཇི་ལྟར་མཚན་མོ་གཉིད་དུ་སོང་བའི་ཚེ། །ཡུལ་།

༄༅། །ལྔའི་ཤེས་པ་རིམ་གྱིས་ཡིད་དུ་ཐིམ། །དེ་ཡང་ཀུན་གཞིར་ཐིམ་པས་མི་རྟོག་པ། །རྩེ་གཅིག་སྣང་ཡུལ་མེད་པའི་ངང་དེ་ཉིད། །ཆོས་དབྱིངས་ཐིམ་པས་རང་བཞིན་སྤྲོས་དང་བྲལ། །ཐུན་
བར་ལྷག་མོས་འོད་གསལ་དུ་འཇུག་པའི། །བར་འདིར་ཆོས་སྐུའི་རྣལ་འབྱོར་ལ་གནས་ཤིང་། །གཉིད་དམ་འཆི་བའི་འོད་གསལ་ལུགས་ལྡོག་ཏུ། །སླར་ཡང་མཆེད་པའི་ཀུན་གཞིའི་རྣམ་ཤེས་ལས། །
རྒྱུ ཡིད་ཉིད་གཅིག་པུ་ལངས་པས་རྨི་ལམ་སེམས། །དབང་པོ་ཀུན་ཚང་ཡིད་ཀྱི་ལུས་གྲུབ་པ། །དེ་མཚུངས་སྐད་ཅིག་མངོན་བྱང་ལྔ་ལས་ནི། །དང་པོའི་མགོན་པོ་ལེགས་པར་བསྐྱེད་པའི་ཚུལ། །བར་དོ་
སྒྱུ་ལུས་ལོངས་སྐུར་ལྡང་བར་ཤོག །སླར་ཡང་སད་པའི་གནས་སྐབས་ཉིན་སྣང་དུ། །གདན་གསུམ་ལྷ་ཡི་སྐུ་རུ་ངེས་བྱས་ནས། །བར་དོའི་ལུས་དེ་མ་ཡི་མངལ་དུ་ནི། །ཞུགས་ཚུལ་དང་པོའི་
མགོན་པོ་མི་བསྐྱོད་པའི། །སྐུ་ལས་ཞུགས་པས་རྡོ་རྗེའི་སེམས་བསྐྱེད་ཅིང་། །དེ་ལ་ལུས་དཀྱིལ་བཀོད་ཅིང་སྒོ་གསུམ་དག །བྱིན་གྱིས་བརླབ་ཅིང་སེམས་དཔའ་གསུམ་བརྩེགས་སུ། །བྱས་ནས་

རིག་མའི་འདོད་ཡོན་རྣམ་རོལ་པས། །ཉིན་སྣང་སྐྱེ་ཤིའི་བར་དོ་གོམས་འདྲིས་ཀྱིས། །སྐྱེ་བ་སྤྲུལ་སྐུའི་རྣལ་འབྱོར་ལམ་བྱེད་ཤོག །དེ་ལྟར་རིམ་པ་དང་པོ་མཐར་ཕྱིན་ནས། །གསང་བའི་སྣ་རྩེར་ཨ་བ་
དྷུ་ཏའི་ནང་། །དྭངས་མའི་ཐིག་ལེ་རང་སེམས་དབྱེར་མེད་དུ། །བཟུང་བས་མཉམ་བཞག་དགའ་བཞིའི་ཏིང་འཛིན་དང་། །རྗེས་ཐོབ་རིགས་བརྒྱ་རིགས་ལྔ་རིགས་གསུམ་སོགས། །བདེ་སྟོང་དབྱེར་
མེད་ལྷ་ཡི་རྣམ་རོལ་བསྒོམ། །སླར་ཡང་དབེན་པ་གསུམ་གྱི་རིམ་པ་དང་། །ཀུན་རྫོབ་སྒྱུ་མ་དོན་དམ་འོད་གསལ་ཉིད། །བདེན་གཉིས་དབྱེར་མེད་ཟུང་འཇུག་ཉམས་ལེན་རྣམས། །གསང་བ་སྙིང་པོ་
དཔལ་ལྡན་འདུས་པ་དང་། །བསྐྱེད་པ་མ་ཧཱ་ཡོ་ག་ཇི་བཞིན་དུ། །བསྐྱེད་རྫོགས་ཟབ་མོའི་དོན་རྣམས་མངོན་གྱུར་ཤོག །མཚན་ཉིད་ཀུན་ལྡན་བླ་མ་ཡབ་ཡུམ་ལས། །ལམ་དབང་ཟབ་མོས་ལེགས་
པར་སྨིན་བྱས་ནས། །རྣམ་དག་དབང་ལྔའི་ཆུ་བོས་སྒྲིབ་གཉིས་ཀྱི། །དྲི་མ་ཀུན་བཀྲུས་སྐུ་བཞིའི་ས་བོན་བཞག །དམ་ཚིག་སྡོམ་པ་ཚུལ་བཞིན་བསྲུངས་པ་ལས། །ཟབ་མོའི་ལམ་བཟང་སྐྱེ་བའི་སྣོད་

༄༅། །གྱུར་པས། །མ་དག་སྐྱེ་ཤི་བར་དོའི་སྣང་ཞེན་རྣམས། །ཡིད་ངོར་སྦྱངས་ནས་སྐུ་གསུམ་ལམ་ཁྱེར་བ། །སྦྱང་གཞི་སྦྱོང་བྱེད་ཚང་བའི་བསྐྱེད་རིམ་གྱིས། །རིམ་པ་དང་པོའི་ལམ་ལ་
མངོན་གྱུར་ཤོག །ཕྱི་ནང་རང་ལུས་དཀྱིལ་འཁོར་ལྷ་ཡི་ཚོགས། །རྩ་ཡིག་བདུད་རྩི་དཔའ་བོ་རྣལ་འབྱོར་མ། །ཐིམ་ལུགས་བཞི་བསྒོམ་ཡེ་ཤེས་བསྐྱེད་བྱེད་ཤོག །རྫོགས་རིམ་རྟོགས་པ་འདྲེན་
པའི་རྒྱུད་སྨིན་བྱས། །ཉི་ཟླའི་ལམ་ནས་དཀྱིལ་འཁོར་བཅུ་ཡི་རླུང་། །སྒྲ་གཅན་ལམ་དུ་འགོག་པའི་ཐབས་མཁས་ཀྱི། །མུན་པའི་ལམ་ནས་འབར་བའི་ཙཎ་ཌ་ལིས། །ཧཾ་ཡིག་རི་བོང་འཛིན་པ་ཞུ་
བ་ལས། །ལྷན་སྐྱེས་བདེ་བས་མཉམ་བཞག་དྲངས་པ་ཡིས། །འཁོར་འདས་ཆོས་རྣམས་ཀུན་གྱི་གནས་ལུགས་དང་། །དབྱེར་མེད་གྱུར་པ་དཔེ་ཡི་ཡེ་ཤེས་ཉིད། །སྒྱུ་འཕྲུལ་དྲྭ་བའི་སྐུ་རུ་ལངས་པ་
ལས། །མ་དག་སྐྱེ་ཤིའི་འཕྲང་ལས་གྲོལ་བ་ཡི། །རྫོགས་རིམ་ཨ་ནུའི་ལམ་དུ་འཇུག་པར་ཤོག །དོན་གྱི་ལྷན་ཅིག་སྐྱེས་པའི་ཡེ་ཤེས་ནི། །ཨ་ཏི་ཡེ་དག་རོ་མཉམ་ཆེན་པོ་ཉིད། །ཡོད་མིན་མེད་མིན་

སྟོང་མིན་མི་སྟོང་མིན། །རང་བཞིན་གཤིས་ལ་གཞལ་ན་ཐམས་ཅད་མིན། །མེད་པ་མ་ཡིན་གཉིས་མེད་ཟུང་འཇུག་སྟེ། །རྟག་མིན་ཆད་མིན་སྨྲ་བསམ་བརྗོད་ལས་འདས། །རང་གནས་ཡེ་གནས་
རྫོགས་པ་ཆེན་པོ་ནི། །ཀུན་མིན་ཕྱོགས་ཙམ་གཞལ་ན་ཐམས་ཅད་མིན། །བློ་ཡིས་བཀོད་ན་དྲན་བསམ་བརྗོད་ལས་འདས། །རྣལ་མའི་དོན་ལ་ཀུན་མིང་བརྟགས་པ་ཙམ། །ཇི་ལྟར་སྣང་བ་དེ་ཡང་ཝ་
ལེ་བ། །ཚིག་གིས་མ་བསྐྱེད་ལྷ་སྔགས་ལྷུན་གྱིས་གྲུབ། །གང་ལྟར་བསམ་བརྗོད་འདས་པའི་རང་བཞིན་ཏེ། །ཨ་ཏིའི་དགོངས་དོན་ཚུལ་བཞིན་རྟོགས་པར་ཤོག །ཁྱད་པར་འོད་གསལ་རྡོ་རྗེ་སྙིང་
པོའི་དོན། །རང་བཞིན་བབས་ཡིན་སྟོང་པས་ཕན་ཅི་ཡོད། །སོ་མ་ངང་བཞག་མ་བཅོས་རང་ག་མ། །ཐ་མལ་ཤེས་པ་རང་གྲོལ་རྒྱལ་བའི་ལམ། །རང་གིས་རང་གྲོལ་གཉེན་པོས་བཅོས་མི་དགོས། །
ཡེ་གྲོལ་བསྐྱར་གཞི་མེད་དེ་གདོད་མའི་ངང་། །ཅེར་གྲོལ་ངོ་བོ་མེད་དེ་བདེན་པས་སྟོང་། །རང་གྲོལ་གཉེན་པོ་མེད་དེ་རང་བཞག་ཉིད། །འགྱུ་གྲོལ་རང་སར་དག་སྟེ་སྐད་ཅིག་མ། །ཤར་གྲོལ་དུས་

༄༅། །མཉམ་ཡིན་ཏེ་སྔ་ཕྱི་མེད། །མ་བཅོས་རང་བཞག་རང་བབས་ཀ་དག་ཀློང་། །ངོ་བོ་རང་བཞིན་ཐུགས་རྗེའི་དོན་རྟོགས་ཤོག །ཤེས་རབ་རང་བྱུང་སྒྲོན་མའི་དབྱིངས་རུམ་ན། །རྒྱང་
ཞགས་སྒྲོན་མས་རིག་གདངས་སྒོ་ཕྱེ་ནས། །དག་དབྱིངས་སྒྲོན་མས་སྣ་ཚོགས་རྒྱན་བཀྲམ་སྟེ། །ཐིག་ལེ་སྟོང་སྒྲོན་ཞི་ཁྲོའི་དཀྱིལ་འཁོར་རྫོགས། །དང་པོ་རྒྱུ་ཡིས་མ་བསྐྱེད་དབྱིངས་ལྔ་ཤར། །
བར་དུ་རྐྱེན་གྱིས་མ་བསྐྱེད་ཚོམ་བུར་གྲུབ། །ཐ་མ་ལྟ་བའི་གནས་དག་དབྱིངས་རིག་འདྲེས། །ཡིད་དཔྱོད་དང་བྲལ་མངོན་སུམ་མཐར་ཕྱིན་ཤོག །ཁྲེགས་ཆོད་ལྟ་བས་སྲིད་ཁུང་གདར་ཤ་བཅད། 
། ཐོད་རྒལ་བསྒོམས་པས་སྐུ་གསུམ་རྩལ་རྫོགས་ཏེ། །གདོད་ནས་རྣམ་དག་དང་པོའི་སངས་རྒྱས་ཉིད། །དབྱེར་མེད་ཐིག་ལེའི་གཟུགས་སུ་གང་སྣང་བ། །དེ་ལས་སྤྲོས་ཚེ་སྐུ་གསུམ་སྣོད་བཅུད་དང་། །
བསྡུས་ཚེ་སྟོང་ཉིད་སྙིང་རྗེ་ཆོས་ཀྱི་སྐུ། །ཐིག་ལེ་ཉག་གཅིག་ཡིད་ལ་གཡོ་མེད་ཤོག །སླར་ཡང་རྡོ་རྗེ་ལྟ་བུའི་ཏིང་འཛིན་གྱིས། །གཉིས་སྣང་འཁྲུལ་པའི་བག་ཆགས་ཀུན་བཅོམ་ནས། །རིམ་པ་བཞི་

པའི་དོན་གྱི་འོད་གསལ་དང་། །དབྱེར་མེད་ལྷན་གཅིག་སྐྱེས་པ་བདེ་བའི་དངོས། །བདེན་གཉིས་ཟུང་དུ་འཇུག་པའི་ཧེ་རུ་ཀ །མཁའ་དབྱིངས་ཤར་བའི་དབང་པོའི་གཞུ་བཞིན་དུ། །གསལ་མདངས་
འོད་ཟེར་ལྔ་ཡི་དྲྭ་བ་ཅན། །སྟོབས་བཅུ་མི་འཇིགས་བཞི་དང་སོ་སོར་རིག །མ་འདྲེས་བཅོ་བརྒྱད་རྫོགས་པའི་སངས་རྒྱས་དང་། །བླ་མེད་ཡོན་ཏན་རང་བཞིན་གཞལ་མེད་ལས། །རྣམ་ཀུན་མཆོག་
ལྡན་ངོ་བོ་ཆོས་ཀྱི་སྐུ། །རྣམ་པ་ལོངས་སྤྱོད་རྫོགས་སྐུ་གྲངས་མེད་ཀྱི། །སྤྲུལ་པའི་སྤྲིན་འཕྲོ་སྐུ་གསུམ་དབྱེར་མེད་ཤོག །མཁའ་ཁྱབ་གཟུགས་བཟུང་བགྲང་ཡས་སེམས་ཅན་ལ། །ཇི་སྙེད་ཁམས་དང་
བསམ་པའི་དབྱེ་བ་བཞིན། །རང་རང་སྐད་དུ་རྒྱུ་དང་འབྲས་བུ་ཡི། །ཐེག་པ་གཉིས་ལས་བརྩམས་པའི་ཆོས་ཀྱི་ཚུལ། །ལེགས་པར་སྟོན་ལ་སྐྱོ་ངལ་མེད་པར་ཤོག །འདི་དང་བར་དོར་མཆོག་གི་གོ་
འཕང་ནི། །ངེས་པར་གྲུབ་པའི་ལམ་བཟང་མ་རྙེད་ན། །ཟབ་ལམ་འཕོ་བའི་རྣལ་འབྱོར་ལ་གོམས་པས། །རྣམ་ཤེས་མཁའ་སྤྱོད་གནས་སུ་འཕོ་བྱས་ཏེ། །བསྐྱེད་རྫོགས་ལམ་གྱི་རིམ་པ་འཕྲོ་

༄༅། །མཐུད་ཤོག །དེ་ལྟར་རྒྱུ་དམ་འབྲས་བུའི་ཁྱད་པར་ལས། །སྐུ་དང་ཞིང་ཁམས་འཁོར་དང་མཛད་པ་ནི། །ཡོངས་སུ་དག་པའི་ཡེ་ཤེས་ལམ་ཉིད་དུ། །བྱེད་དང་མི་བྱེད་སྔགས་དང་ཕ་
རོལ་ཕྱིན། །སོ་སོར་འབྱེད་པའི་བློ་གྲོས་དང་ལྡན་ཤོག །བདག་ཀྱང་འདི་ནས་ཚེ་རབས་ཐམས་ཅད་དུ། །རྗེ་བཙུན་བླ་མ་མཆོག་དང་མི་འབྲལ་ཞིང་། །དེས་གསུངས་གསུང་གི་བདུད་རྩི་མྱོང་བ་དང་། །
དེ་དོན་བསྒྲུབ་ལ་ཞུམ་པ་མེད་པ་ཡིས། །ཚེ་རབས་ཀུན་ཏུ་ཡོངས་འཛིན་དམ་པ་དང་། །ནམ་ཡང་འབྲལ་མེད་རྗེས་སུ་འཛིན་གྱུར་ཅིག །ཅེས་གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་ཞེས་པ་འདི་ཡང་། དག་པའི་སྣང་
བ་ལྷུར་ལེན་བ་རམྨྲིའི་མཚན་ཅན་དང་། །སྐྱེས་སྟོབས་ཀྱི་བློ་གྲོས་དང་ལྡན་པའི་ཆོས་རྗེ་རྣམ་སྣང་། ལས་དང་སྨོན་ལམ་གྱིས་འབྲེལ་བ་སྲས་མོ་ལྕམ་སྲིང་སོགས་ཀྱི་གསུང་གིས་བསྐུལ་ངོར་པྲཛྙཱ་རསྨིས་ཐུབ་བསྟན་རྡོ་རྗེ་བྲག་ཏུ་སྦྱར་བའོ། །དགེའོ། །དགེའོ། །དགེའོ། །སྔགས་སྨོན་འདི་མཛད་པ་པོ་ནི་
འབྲི་གུང་པ་རྒྱལ་དབང་རིན་ཆེན་ཕུན་ཚོགས་ཀྱི་ཐུགས་སྲས་འཕྲེང་པོ་ག་ཏེར་ཆེན་ཤེས་རབ་འོད་ཟེར་རོ། །

༄༅། །གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོནགྱི་འགྲེལ་བཤད་བདུད་རྩིའི་ཀླུང་ཆེན་ཞེས་བྱ་བ་བཞུགས་སོ།།

༄༅། །ཧེ་རུ་ཀ་དཔལ་རྡོ་རྗེ་འཆང་ལ་ཕྱག་འཚལ་ལོ། །ཟུང་འཇུག་འོད་གསལ་འདུས་མ་བྱས་པའི་དབྱིངས། །ངེས་པ་ལྔ་ལྡན་ལོངས་སྤྱོད་རྫོགས་པའི་སྐུ། །གང་འདུལ་གདུལ་བྱའི་མོས་ངོར་
སྤྲུལ་པའི་གར། །སྟོན་མཛད་དཔལ་ལྡན་བླ་མར་གུས་ཕྱག་འཚལ། །བཻ་རོའི་རྣམ་འཕྲུལ་འགྲོ་འདུལ་གླིང་པ་ཡི། །འཆོས་སྐྱོབ་གཉིས་ལྡན་བདུད་རྩིའི་ཀླུང་ཆེན་ལས། །སྔགས་ཀྱི་སྨོན་ལམ་འདོད་
འཇོའི་དགའ་སྟོན་ཉིད། །གོ་གསལ་ཉུང་ངུའི་ངག་གིས་འདི་ན་འགྲོལ། །འདི་ལ་བཞི། མཚན་གྱི་དོན། མཆོད་པར་བརྗོད་པ། གཞུང་གི་དོན། མཇུག་གི་དོན་ཏོ། །དང་པོ་ནི། གསང་བ་སྔགས་ཀྱི་
སྨོན་ལམ་འདོད་འཇོའི་དགའ་སྟོན་ཅེས་བྱ་བ་བཞུགས་སོ། །ཞེས་པ། ཉན་རང་སོགས་གདུལ་བྱ་ཐུན་མོང་བའི་སྣོད་དུ་མ་གྱུར་པས་གསང་བ་སྟེ། ཀུན་མཁྱེན་རང་བྱུང་རྡོ་རྗེས། ཕྱི་ནང་ཉན་ཐོས་སྤྱོད་

༄༅། །ཡུལ་མིན། །མཐའ་དྲུག་གིས་བཅིངས་ནང་གི་དོན། །ཞེས་གསུངས་པ་ལྟར་རོ། །ཡིད་ཤེས་བདེ་མྱུར་གྱི་སྒོ་ནས་སྐྱོབས་པར་བྱེད་པས་ན་སྔགས་ཏེ། ཇི་སྐད་དུ་ཡང་། འདོད་པའིལོངས་
སྤྱོད་ལྔ་པོ་ལ། །ཅི་བདེ་བར་ནི་སྤྱད་པས་འགྲུབ། །ཅེས་སོ། །དེའི་ལམ་དང་འབྲས་བུའི་ཆོས་ཐམས་ཅད་རང་གི་དོན་ལ་ཡོངས་སུ་རྫོགས་པར་སྨོན་པས་ན་སྨོན་ལམ་དེ་གྲུབ་པའི་འབྲས་བུ་སྔགས་
ཀྱི་དངོས་གྲུབ་དམན་འབྲིང་མཆོག་ལ་བརྟེན་ནས་གནས་སྐབས་དང་མཐར་ཐུག་གི་འདོད་པ་ཐམས་ཅད་ཡིད་བཞིན་དུ་འཇོ་བས་དགའ་སྟོན་སྤེལ་བར་བྱེད་པས་ན་གཞུང་འདིའི་མཚན་ལ་དེ་སྐད་ཅེས་
བྱ་བ་སྟེ་དཔེའི་སྒོ་ནས་མཚན་དུ་བཏགས་པའོ། །གཉིས་པ་ནི། དུས་གསུམ་རྒྱལ་བ་སྲས་བཅས་མ་ལུས་དང་། །འགྲོ་བའི་སྐྱབས་གྱུར་པདྨ་སཾ་བྷ་ཝ། །སྲིད་ཞིའི་རྒུད་པ་ཀུན་སེལ་རཏྣའི་ཞབས། །

མི་འབྲལ་སྙིང་ནས་གུས་པས་ཕྱག་བགྱིའོ། །ཞེས་པ་ནི། འདས་མ་འོངས་ད་ལྟའི་དུས་གསུམ་གཤེགས་པ་དང་བཞུགས་པ་དང་འབྱོན་པར་འགྱུར་པའི་བདུད་བཞིའི་དགྲ་ལས་རྒྱལ་བའི་རྒྱལ་བ་སྟེ་
སངས་རྒྱས་དཀོན་མཆོག་དང་། དེ་དག་གི་སྲས་བྱང་ཆུབ་སེམས་དཔའ་ཉན་རང་དང་བཅས་པ་ནི་དགེ་འདུན་དཀོན་མཆོག་དང་། དེ་དག་གི་རྒྱུད་ལ་བཞུགས་པའི་འགོགས་ལམ་གྱི་བདེན་པ་ནི་ཆོས་
དཀོན་མཆོག འགོག་བདེན་ནི་སངས་རྒྱས་འཕགས་པའི་རྒྱུད་ཀྱི་སྒྲིབ་གཉིས་སྤངས་པའི་སྤངས་ཆ། ཉན་ཐོས་དགྲ་བཅོམ་པའི་རྒྱུད་ཀྱི་ཉོན་སྒྲིབ་སྤངས་པའི་སྤངས་ཆ། ལམ་བདེན་ནི་སངས་རྒྱས་
འཕགས་པའི་ཐུགས་རྒྱུད་ཀྱི་རྣམ་མཁྱེན། ཉན་ཐོས་དགྲ་བཅོམ་པའི་ཐུགས་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་མཁྱེན་པ་རྣམས་སོ། །དེ་དག་གིས་སྤྱིར་དཀོན་མཆོག་གསུམ་ལ་ཕྱག་མཛད་པའོ། །
འགྲོ་བ་ལྷ་དང་བཅས་པའི་སྐྱབས་གནས་གཅིག་པུར་གྱུར་པ་པདྨ་སཾ་བྷ་ཝ་སྟེ། པདྨ་ཡང་དག་པར་འབྱུང་བའམ་པདྨའི་འབྱུང་གནས་ཏེ། ཐོག་མར་པད་སྡོང་ལས་འཁྲུངས་པར་མ་ཟད། ཨིནྡྲ་བོ་དྷིས་།

༄༅། །སྤྱན་དྲངས་པའི་ལམ་གང་དུ་བཞག་པར་པདྨ་རེ་འཁྲུངས་པས་མཚན་དུ་དེ་ལྟར་གསོལ་བར་གྲགས། སློབ་དཔོན་རྡོ་རྗེ་གདན་པས། དགེ་སློང་ལུས་ལ་ཕྱག་རྒྱར་ལྡན། །ལྷོ་ནུབ་སྲིན་
པོའི་ཁ་གནོན་མཛད། །པདྨ་ཀ་ར། ཞེས་གསུངས་པའི་གྲུབ་བརྙེས་ཀྱི་སློབ་དཔོན་དམ་པ་སྟེ། དེ་དག་གིས་བྱེ་བྲག་ཏུ་གངས་ཅན་འགྲོ་བའི་སྐྱབས་གནས་ལ་ཕྱག་མཛད་པའོ། །སྲིད་དང་ཞི་བའི་
མི་མཐུན་པའི་རྒུད་པ་ཐམས་ཅད་སེལ་བའི་བྱེད་པོ་ཡིད་བཞིན་གྱི་ནོར་བུ་རིན་པོ་ཆེ་དང་ཆོས་མཚུངས་པ་ཆོས་རྒྱལ་རིན་ཆེན་ཕུན་ཚོགས་ཏེ། པདྨ་གླིང་པའི་གཏེར་ལུང་ལས། རྒྱ་གར་རིག་འཛིན་
ཧཱུྃ་ཀ་ར༔ འབྲི་ཡི་ཕྱོགས་སུ་རཏྟའི་མིང་༔ ཞེས་དང་། འབྲི་ཞེས་བྱ་བ་ཁ་བའི་ཀློང་གསེབ་ཏུ༔ རྨུ་རྒོད་འགྲོ་འདུལ་བྱང་ཆུབ་སེམས་ལྡན་པ༔ ཐུགས་རྗེ་ཆེན་པོས་བྱིན་གྱིས་བརླབས་པའི་བུ༔ ཞེས་
གསུངས་པ་ལྟར་རོ། །དེ་དག་གིས་ཁྱད་པར་དུ་རྩ་བའི་བླ་མ་ལ་ཕྱག་མཛད་པའོ། །དེའང་ཕྱག་མཛད་པའི་ཚུལ་ནི་རབ་ལྟ་བ་མཇལ་བའི་ཕྱག་སྟེ་དུས་གསུམ་འདུ་འབྲལ་མེད་པར་ཡིད་རབ་ཏུ་དྭངས་

བའི་སྒོ་ནས་སོ། །དེའང་སློབ་དཔོན་ཀླུ་སྒྲུབ་ཀྱིས། ཇི་ལྟར་ཆུ་ལ་ཆུ་བཞག་དང་། །ཇི་ལྟར་མར་ལ་མར་བཞག་ལྟར། །རང་གི་རང་རིག་ཡེ་ཤེས་ནི། །ལེགས་མཐོང་གང་ཡིན་འདིར་ཕྱག་མིན། ། 
ཞེས་སོ། །གསུམ་པ་ལ་གཉིས། མི་རྟག་པའི་གཏམ་གྱིས་བློ་ཆོས་ལ་བསྐུལ་བ་དང་། ལམ་གྱི་རིམ་པ་དངོས་རྒྱུད་ལ་བརྟེན་པའོ། །དང་པོ་ནི། ཚེ་འདིའི་ལོངས་སྤྱོད་རྨི་ལམ་དགའ་སྟོན་བཞིན། །ལང་
ཚོའི་དཔལ་ཡང་འཇའ་ཚོན་ལྟ་བུ་སྟེ། །ཚེ་སྲོག་མི་རྟག་གློག་གི་ཟློས་གར་བཞིན། །འཇིག་རྟེན་ཕུན་ཚོགས་ཀུན་ལ་དབང་བསྒྱུར་ཀྱང་། །སྟོན་དུས་མཛེས་པའི་སྤྲིན་དཀར་ཕུང་པོ་བཞིན། །སྐད་
ཅིག་མི་རྟག་འཇིག་པའི་ཚུལ་ཅན་དུ། །མཐོང་ནས་སྲིད་པར་ཡིད་ནི་འབྱུང་བར་ཤོག །ཅེས་པ་སྟེ། ཚེ་འདིར་སྣང་གི་ལོངས་སྤྱོད་གནས་གྲོགས་སོགས་རྨི་ལམ་གྱི་དགའ་སྟོན་ལྟ་བུ་སྟེ། ཏིང་འཛིན་
རྒྱལ་པོ་ལས། ཇི་ལྟར་རྨི་ལམ་ན་ཡང་འདོད་སྟེན་པ། །སྐྱེས་བུ་སད་པར་གྱུར་ན་མི་མཐོང་སྟེ། །བྱིས་པ་ཤིན་ཏུ་འདོད་ལ་ཆགས་ཤིང་ཞེན། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །

༄༅། །ཞེས་སོ། །དེ་བཞིན་དུ་གཟུགས་དང་ལང་ཚོ་ཁ་དོག་རྒྱན་གོས་ཀྱི་དཔལ་འབྱོར་ཀུན་འཇའ་ཚོན་ལྟ་བུར་སྙིང་པོ་མེད་དེ། ཇི་སྐད་དུ་ཡང་། མི་རྟག་ལུས་ལ་སྙིང་པོ་མེད། །ནམ་མཁར་
ཤར་བའི་འཇའ་ཚོན་འདྲ། །བདེན་པར་བཟུང་ཀྱང་ཡལ་ནས་འགྲོ། །ཞེས་སོ། །སྐྱེས་བུའི་ཚེ་སྲོག་ནི་མི་རྟག་སྟེ་རླུང་དམར་ནང་གི་མར་མེའམ་བར་སྣང་དུ་གློག་འགྱུ་བ་ལྟར་སྐད་ཅིག་གིས་མི་
རྟག་སྟེ། རྗེ་བདག་ཉིད་ཆེན་པོས། དལ་བའི་རྟེན་འདི་ཡིད་བཞིན་ནོར་ལས་ལྷག རྙེད་དཀའ་འཇིག་སླ་ནམ་མཁའི་གློག་དང་འདྲ། །ཞེས་སོ། །འཇིག་རྟེན་ཚེ་འདིའི་ཕུན་ཚོགས་འཁོར་ལོས་སྒྱུར་
རྒྱལ་དུ་གྱུར་ཏེ་གླིང་བཞི་ལ་མངའ་དབང་བསྒྱུར་ཀྱང་སྙིང་པོ་མེད་དོ། །དེས་སྟོན་དུས་ཀྱི་སྤྲིན་དཀར་ཕུང་པོ་དབྱིབས་ངོ་མཚར་བ་སྣ་ཚོགས་ཤར་ཡང་ད་ལྟ་རང་ཡོད་འཕྲོ་ལ་མེད་འགྲོ་བ་ལྟར་ཤེས་
པར་བྱ་སྟེ། མགོན་པོ་ཀླུས། བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང་། །ལས་ཀྱི་དབང་གིས་ཕྱིར་ཡང་ས་སྟེང་ལྷུང་། །འཁོར་ལོས་བསྒྱུར་བ་ཉིད་དུ་གྱུར་ནས་ཀྱང་། །འཁོར་བ་དག་ན་

ཡང་བྲན་ཉིད་དུ་འགྱུར། །ཞེས་སོ། །དེ་ལྟར་སྐད་ཅིག་ཀྱང་མི་སྡོད་ཅིང་འགྱུར་བའི་ཚུལ་རིག་ནས་སྲིད་པ་སྟེ་འཁོར་བ་ནས་ཡིད་དབྱུང་སྟེ་ངེས་འབྱུང་གི་བསམ་པ་རྣམ་པར་དག་པ་རྒྱུད་ལ་སྐྱེ་བར་
ཤོག་ཅིག་པ་སྟེ། ཇི་སྐད་དུ་ཡང་། དལ་འབྱོར་རྙེད་དཀའ་ཚེ་ལ་ལོང་མེད་པ། །ཡིད་ལ་གོམས་པས་ཚེ་འདིའི་སྣང་ཞེན་ལྡོག །ཅེས་སོ། །དེ་དག་གིས་འཆི་བ་མི་རྟག་པ་དང་ངན་འགྲོའི་སྡུག་བསྔལ་
སོགས་སྐྱེས་བུ་ཆུང་ངུའི་ལམ་དང་། ཐར་པ་དོན་གཉེར་གྱི་བློ་བསྐྱེད་པ་སོགས་སྐྱེས་བུ་འབྲིང་གི་ལམ་རྣམས་བསྟན་པ་ཡིན་ཏེ། བྱང་ཆུབ་ལམ་གྱི་སྒྲོན་མ་ལས། གང་ཞིག་ཐབས་ནི་གང་དག་གིས། །
འཁོར་བའི་བདེ་བ་ཙམ་དག་ལ། །རང་ཉིད་དོན་དུ་གཉེར་བྱེད་པ། །སྐྱེས་བུ་དེ་ནི་ཐ་མར་ཤེས། །སྲིད་པའི་བདེ་ལ་རྒྱབ་ཕྱོགས་ཤིང་། །སྡིག་པའི་ལས་ལས་ལྡོག་བདག་ཉིད། །གང་ཞིག་རང་ཞི་
ཙམ་དོན་གཉེར། །སྐྱེས་བུ་དེ་ནི་འབྲིང་ཞེས་བྱ། །ཞེས་གསུངས་པ་ལྟར་རོ། །གཉིས་པ་ལ་གཉིས། ལམ་གྱི་རྩ་བ་བཤེས་གཉེན་བསྟེན་ཚུལ། བསྟེན་ནས་ལམ་ལ་ཇི་ལྟར་སློབ་པའི་ཚུལ་ལོ། །དང་

༄༅། །པོ་ནི། བདེ་ལེགས་དངོས་གྲུབ་ཀུན་གྱི་འབྱུང་གནས་ནི། །མཚན་ཉིད་ཀུན་ལྡན་ཐེག་མཆོག་བཤེས་གཉེན་ཏེ། །དྲན་པ་ཡིས་ཀྱང་སྲིད་ཞིའི་འཇིགས་འཕྲོག་ལ། །མི་ཕྱེད་དད་པས་ཚུལ་
བཞིན་བསྟེན་པར་ཤོག །ཅེས་པ་གནས་སྐབས་མངོན་མཐོའི་བདེ་བ་དང་། མཐར་ཐུག་ངེས་ལེགས་ཀྱི་འབྲས་བུའམ། དངོས་གྲུབ་ཐམས་ཅད་ཀྱི་འབྱུང་གནས་ནི་མདོ་རྒྱུད་ནས་ཇི་སྐད་བཤད་པའི་
མཚན་ཉིད་ཀུན་ལྡན་གྱི་བླ་མ་ཐེག་པ་མཆོག་གི་བཤེས་གཉེན་བསྟེན་དགོས་ཏེ། ཡོན་ཏན་རིན་པོ་ཆེའི་སྡུད་པ་ལས། སློབ་མ་བཟང་པོ་བླ་མར་གུས་ལྡན་དེ་དག་གིས། །བླ་མ་མཁས་པ་དག་ལ་རབ་
ཏུ་བསྟེན་པར་བྱ། །ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང་། །ཞེས་གསུངས་པས་སོ། །ཇི་ལྟ་བུ་ཞིག་བསྟེན་ཅེ་ན། དྲན་པ་ཙམ་གྱིས་ཀྱང་སྲིད་ཞིའི་འཇིགས་པ་འཕྲོག་པ་སྟེ་ཞི་བར་བྱེད་
པ་སོགས་བཙལ་དགོས་ཏེ། བསྟན་བཅོས་ཤེས་བྱ་ཀུན་ཁྱབ་ལས། འཐད་པ་ལུང་རིགས་དཔེ་ཡི་སྒོ་ནས་བཙལ། །ཅེས་པ་ལྟར་རོ། །དེ་ཡང་ཐེག་ཆེན་དགེ་བའི་བཤེས་གཉེན་ཆོས་བཅུ་ལྡན་དང་།

སྔགས་ཀྱི་རྡོ་རྗེ་སློབ་དཔོན་དེ་ཉིད་བཅུ་ལྡན་དེ། བསམ་སྦྱོར་ཕུན་སུམ་ཚོགས་པའི་སྒོ་ནས་ལེགས་པར་བསྟེན་ནས་མི་ཕྱེད་པའི་དད་པ་བརྟན་པོ་སྟེ་བདུད་ལས་ཀྱིས་དད་པ་ལྡོག་ཏུ་མི་བཏུབ་པ་སྟེ་
ཚུལ་བཞིན་དུ་བསྟེན་པར་ཤོག་ཅིག་པའོ། །གཉིས་པ་ལ་གཉིས། ལམ་གྱི་རྩ་བ་སྤྱིར་བསྟན་པ་དང་། སོ་སོའི་ལམ་རྒྱས་པར་བཤད་པའོ། །དང་པོ་ནི། དེ་ལྟར་དགེ་བའི་བཤེས་ལས་རྙེད་པའི་དོན། །
རྟེན་གྱི་སྐྱབས་གྱུར་བླ་མ་དཀོན་མཆོག་གསུམ། །ཡིད་ལ་འབྲལ་མེད་གདུང་བས་གསོལ་འདེབས་ཤིང་། །འགྲོ་ཀུན་ཕ་མར་ཤེས་པའི་སྙིང་རྗེ་ཡིས། །ཀུན་གྱི་སྡུག་བསྔལ་རང་གིས་ལེན་པ་དང་། །
བདག་གི་བདེ་དགེ་མ་ལུས་གཞན་ལ་བཏང་། །བླ་མེད་བདེ་ལ་བདག་གིས་འགོད་བྱ་ཞེས། །སེམས་ནི་བྱང་ཆུབ་དམ་པར་བསྐྱེད་བྱས་ནས། །ཕྱིན་དྲུག་སྤྱོད་པས་ཉིན་མཚན་འདའ་བར་ཤོག །ཅེས་
པ་ནི་དེ་ལྟར་དགེ་བའི་བཤེས་གཉེན་བསྟེན་ནས་ཐོག་མར་དེ་ལས་རྙེད་པའི་དོན་ཞི་བདེ་དོན་གཉེར་ཙམ་མ་ཡིན་པར་སྐྱེས་བུ་ཆེན་པོའི་སྐྱབས་འགྲོའི་གནད་མ་འཁྲུལ་བར་ཤེས་པར་བྱས་ཏེ། གནས་

༄༅། །སྐབས་ཙམ་མ་ཡིན་པའི་གཏན་གྱི་སྐྱབས་གནས་སུ་འོས་པ། བླ་མ་དང་དཀོན་མཆོག་གསུམ་ལ་སྙིང་ཐག་པ་ནས་སྐྱབས་སུ་འགྲོ་ཞིང་། དེ་ནས་ཐེག་པ་ཆེན་པོའི་ལམ་གྱི་རྩ་བ་སེམས་
ཅན་ཐམས་ཅད་ཕ་མར་ཤེས་པར་བྱས་ཏེ། རྗེ་བཙུན་བཞད་པ་རྡོ་རྗེས། འགྲོ་དྲུག་སེམས་ཅན་ཕ་མ་ལ། །བྱས་པ་དྲིན་དུ་མི་གཟོ་ན། །ཐེག་པ་དམན་པར་གོལ་བའི་སྐྱོན། །དེ་ཕྱིར་བརྩེ་བ་ཆེན་པོ་ཡིས། ། །
བྱང་ཆུབ་སེམས་ལ་འབད་ཀྱང་འཚལ། །ཞེས་གསུངས་པ་ལྟར། འགྲོ་ཀུན་ཕ་མར་ཤེས་ནས་སྙིང་རྗེ་ཆེན་པོས་མ་གྱུར་སེམས་ཅན་ཀུན་གྱི་སྡུག་བསྔལ་རང་གིས་ལེན་པ་དང་། བདག་གི་བདེ་བ་དགེ་
བའི་རྩ་བ་གཞན་ལ་བཏང་ནས་བླ་ན་མེད་པའི་བདེ་བ་དམ་པ་ལ་བདག་གིས་དགོད་པར་བྱའོ་ཞེས་ལྷག་བསམ་ཚད་མེད་པ་དང་ལྡན་པའི་སྨོན་སེམས་བསྐྱེད་ཅིང་། འཇུག་པའི་སྤྱོད་པ་སྦྱིན་སོགས་
ཕར་ཕྱིན་དྲུག་ལ་ཉིན་མཚན་དུས་འདའ་བར་ཤོག་ཅིག་སྨོན་པའོ། །དེའི་ལམ་སྤྱིའི་རྩ་བ་སྐྱབས་སུ་འགྲོ་བ་དང་། བྱེ་བྲག་ཐེག་ཆེན་གྱི་རྩ་བ་སེམས་བསྐྱེད་པ་གཉིས་བསྟན་ཏོ། །གཉིས་པ་ལ་གཉིས།

རྒྱུ་མཚན་ཉིད་ཀྱི་ཐེག་པ་དང་། འབྲས་བུ་གསང་སྔགས་རྡོ་རྗེ་ཐེག་པ་ལ་བསླབ་ཚུལ་ལ་སྨོན་པའོ། །དང་པོ་ལ་གཉིས། སྐྱེས་བུ་གསུམ་གྱི་ལམ་གྱིས་བློ་སྦྱོང་བའི་ཚུལ་ལ་སྨོན་པ་དང་། སྡེ་སྣོད་གསུམ་།
གྱི་སྒྲུབ་པ་ཉམས་ལེན་སྙིང་པོར་དྲིལ་བས་སྨོན་པའོ། །དང་པོ་ལ་གསུམ། སྐྱེས་བུ་ཆུང་ངུ་། འབྲིང་། ཆེན་པོའི་ལམ་ལ་སྨོན་པའོ། །དང་པོ་ནི། མངོན་མཐོ་སྒྲུབ་བྱེད་རྒྱལ་བའི་གསུང་རབ་ཀུན། །དོན་
རྣམས་སྐྱེས་བུ་ཆུང་ངུའི་ལམ་དང་ནི། །ཞེས་པ་ནི། ཕྱི་མ་མངོན་མཐོ་ལྷ་མིའི་གོ་འཕང་འཐོབ་པའི་རྒྱུ་མི་དགེ་སྤངས་ཞིང་དགེ་བཅུའི་ལམ་བསྒྲུབ་པ་དང་། དུས་ཁྲིམས་ཀྱི་བསླབ་པ་ལ་གནས་པ་
སོགས་ཏེ། རིན་ཆེན་ཕྲེང་བ་ལས། དང་པོ་མངོན་པར་མཐོ་བའི་ཆོས། །ཕྱིས་ནས་ངེས་པར་ལེགས་པ་འབྱུང་། །ཞེས་སོ། །གཉིས་པ་ནི། ཐར་པ་སྒྲུབ་པའི་ཐབས་ལ་བརྩོན་པ་ཡིན། །ཆོས་ཀྱི་རྣམ་
གྲངས་ཀུན་གྱི་བརྗོད་བྱའི་དོན། །སྐྱེས་བུ་འབྲིང་གི་ལམ་གྱི་རིམ་པ་སྟེ། །ངེས་པར་འབྱུང་བས་སྲིད་ལས་གྲོལ་བར་ཤོག །ཅེས་པ་ནི། རང་དོན་ཞི་བདེ་ཙམ་ལ་དམིགས་ནས་ཐར་པའི་གོ་འཕང་

༄༅། །གཉེར་བ་སྐྱེས་བུ་འབྲིང་གི་ལམ་སྟེ། གཉིས་ཀའང་ཐེག་པ་ཆེན་པོའི་ལམ་སྟེགས་ཡིན་པས་དེ་དག་ལ་བརྟེན་ནས་ངེས་འབྱུང་གི་བློ་ཁྱད་པར་ཅན་བསྐྱེད་ཅིང་། སྲིད་པའི་སྡུག་བསྔལ་
བཙོན་དོང་ལྟ་བུ་ལས་གྲོལ་བར་ཤོག་ཅིག་སྨོན་པའང་ལས་དང་པོ་པའི་ལམ་གྱི་འཇུག་ངོགས་ཁྱད་པར་ཅན་ཏེ། ཇི་སྐད་དུའང་། རྣམ་དག་ངེས་འབྱུང་མེད་པར་སྲིད་མཚོ་ཡི། །བདེ་འབྲས་དོན་གཉེར་
ཞི་བའི་ཐབས་མེད་པས། །སྲིད་ལ་བརྐམས་པ་ཡིས་ཀྱང་ལུས་ཅན་རྣམས། །ཀུན་ནས་འཆིང་ཕྱིར་ཐོག་མར་ངེས་འབྱུང་བཙལ། །ཅེས་གསུངས་པས་སོ། །གསུམ་པ་ནི། རྣམ་མཁྱེན་གོ་འཕང་མྱུར་
དུ་སྒྲུབ་པའི་ཐབས། །རྒྱུ་དང་འབྲས་བུའི་ཐེག་ཆེན་རྣམ་གཉིས་ལས། །ཇི་བཞིན་གསུང་བའི་གསང་བ་མ་ལུས་པ། །སྐྱེས་བུ་ཆེན་པོའི་ལམ་གྱི་རིམ་པ་སྟེ། །བདག་གིས་མ་ལུས་ཉེ་བར་བླངས་
པ་ལས། །ཆོས་རྣམས་ཐམས་ཅད་རྨི་ལམ་སྣང་བ་བཞིན། །སྣང་ཙམ་དེ་ལ་ཡུལ་གྱི་སྟེང་ཉིད་དུ། །གྲུབ་པའི་ངོ་བོ་རྡུལ་ཙམ་མ་མཆིས་ཀྱང་། །ལས་འབྲས་བསླུ་བ་མེད་པར་ངེས་རྙེད་ནས། །བདེན་

གཉིས་ཟབ་མོའི་གནད་ལ་གོམས་པར་ཤོག །ཅེས་པ་ནི། དེ་ལས་གཞན་དོན་དུ་རྣམ་པ་ཐམས་ཅད་མཁྱེན་པའི་གོ་འཕང་བསྒྲུབ་པར་སྟོན་པ་རྣམས་ནི་རྒྱུ་ཕ་རོལ་ཏུ་ཕྱིན་པ་དང་། འབྲས་བུ་གསང་
སྔགས་རྡོ་རྗེའི་ཐེག་པ་ཆེན་པོ་གཉིས་ཡིན་ལ། དེ་གཉིས་ལས་གསུངས་པའི་སྤྱོད་པ་རྒྱ་ཆེ་བ་དང་། དོན་ཟབ་པའི་གསང་བ་མ་ལུས་པའི་སྐྱེས་བུ་ཆེན་པོའི་ལམ་གྱི་རིམ་པ་སྟེ། དེ་ཉམས་སུ་བླངས་
པས་མཉམ་གཞག་གི་དོན་ཆོས་ཐམས་ཅད་རྨི་ལམ་གྱི་སྣང་བ་ལྟར་སྣང་ཙམ་ཉིད་ནས་ཡུལ་རང་ངོ་ནས་བདེན་པར་གྲུབ་པ་རྡུལ་ཙམ་ཡང་མེད་པར་རྟོགས་ཀྱང་། རྗེས་ཐོབ་ཀྱི་ཆ་ནས་ལས་འབྲས་
བསླུ་བ་མེད་པར་ངེས་པ་བརྙེད་ནས་བདེན་གཉིས་ཐ་དད་དུ་མི་འཛིན་པའི་ལམ་ཟབ་མོ་ལ་གོམས་པར་ཤོག་ཅིག་ཅེས་སྨོན་པའོ། །གཉིས་པ་ལ་གསུམ། འདུལ་བ། མདོ་སྡེ། མངོན་པའི་སྡེ་སྣོད་ལ་སློབ་
པར་སྨོན་པའོ། །དང་པོ་ནི། འཁོར་ལོ་དང་པོ་འདུལ་བའི་སྡེ་སྣོད་ལས། ཉིས་བརྒྱ་ལྔ་བཅུ་སྤོང་བའི་ཚུལ་ཁྲིམས་དང་། །བཅུ་བདུན་བླང་བྱ་འཇུག་པའི་ཚུལ་ཁྲིམས་ཏེ། །ཀུན་གྱི་རྩ་བ་འགྲམ་གཞི་

༄༅། །བརྟན་པོ་ནི། །ལྷག་པའི་ཚུལ་ཁྲིམས་འདུལ་སྡེ་ལ་གནས་ཤིང་། །ཞེས་པས། གཏན་ཁྲིམས་སོ་ཐར་རིས་བདུན་གྱི་ཡ་གྱལ། ཉིས་བརྒྱ་ལྔ་བཅུ་རྩ་གསུམ་གྱི་འདུལ་ཁྲིམས་ལ་གནས་
པ་དང་། འཇུག་པའི་བསླབ་བྱ་གཞི་བཅུ་བདུན་ཏེ། འདུལ་བ་ལུང་ལས། རབ་བྱུང་གསོ་སྦྱོང་གཞི་དང་ནི། །དགག་དབྱེ་དབྱར་དང་ཀོ་ལྤགས་དང་། །སྨན་དང་གོས་དང་སྲ་བརྐྱང་དང་། །ཀོའུ་
ཤམྦྷི་དང་ལས་ཀྱི་གཞི། །དམར་སེར་ཅན་དང་གང་ཟག་དང་། །སྤོས་དང་གསོ་སྦྱོང་བཞག་པ་དང་། །གནས་མལ་དང་ནི་རྩོད་པ་དང་། །དགེ་འདུན་དབྱེན་རྣམས་བསྡུས་པ་ཡིན། །ཞེས་གསུངས་
པ་ལྟར་བསླབ་པ་ཡོངས་སུ་སྦྱོང་བ་སོགས་རང་རྒྱུད་བསྡམས་པ་ནི་ཡོན་ཏན་ཀུན་གྱི་རྟེན་རྩིག་པའི་འགྲམ་གཞི་བརྟན་པོ་དང་ལྡན་པའི་དཔེ་ལྟར་ལྷག་པའི་ཚུལ་ཁྲིམས་རྣམ་དག་ལ་སྨོན་པ་སྟེ། དབྱིག་
གཉེན་ཞབས་ཀྱིས། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་སྦྱོར། །ཞེས་སོ། །གཉིས་པ་ནི། བྱིང་རྒོད་དྲི་ཡི་བཞོན་པས་མི་གཡོ་བའི། །མངོན་རྟོགས་རིན་ཆེན་རྣམ་བཞིའི་

རང་བཞིན་ཅན། །ཏིང་འཛིན་འཆི་མེད་རི་བོར་གནས་པའི་གཞི། །ཟབ་ཡང་མདོ་སྡེའི་གནས་ལ་འཇོག་པ་དང་། །ཞེས་པས། དེ་ལ་འཁོར་ལོ་བར་བའི་ངེས་བརྗོད་རྣམ་པར་ཐར་པའི་སྒོ་གསུམ་ནི་
ལམ་གྱི་ངོ་བོ་ཡིན་ལ། དེའི་རང་བཞིན་བྱིང་རྒོད་ཀྱི་རླུང་གིས་མི་གཡོ་བའི་བསམ་གཏན་གྱི་མངོན་རྟོགས་ནི་རིན་ཆེན་གཞི་ལས་གྲུབ་པའི་རི་དབང་གི་སྟེང་ན་འཆི་མེད་ཀྱི་གྲོང་ཁྱེར་ལྟར་བརྟན་པའི་
ཏིང་ངེ་འཛིན་གྱི་ཆོས་ཉིད་ནི་གཏིང་དཔག་དཀའ་བས་ཟབ་པ། རྒྱ་ཆེ་བས་ཡངས་པའི་དོན་ལ་མཉམ་པར་འཇོག་ཅིང་། རྗེས་ཐོབ་ལ་ཕ་རོལ་ཏུ་ཕྱིན་པ་དྲུག་དང་མི་འགལ་བར་སྦྱོང་བ་ནི་ལྷག་པའི་
ཏིང་ངེ་འཛིན་གྱི་བསླབ་པ་ཡིན་ནོ། །གསུམ་པ་ནི། ཆོས་མངོན་གསལ་བའི་རྣམ་དབྱེ་མིག་སྟོང་ལྡན། །གནས་ལུགས་རྟོགས་པའི་ཡེ་ཤེས་ལག་ཉལ་གྱིས། །མཐར་ལྟའི་དམིགས་པ་འདུལ་བྱེད་ལྷ་
ཡི་དབང་། །ཆོས་མངོན་ལྟ་ན་སྡུག་གི་གྲོང་ཁྱེར་དུ། །སྡེ་སྣོད་གསུམ་གྱི་རྗོད་བྱེད་ཚིག་རྣམས་དང་། །བརྗོད་བྱ་བསླབ་པ་རྣམ་གསུམ་མངོན་གྱུར་ཤོག །ཅེས་པ་ནི། འཁོར་ལོ་ཐ་མ་ཆོས་མངོན་པའི་

༄༅། །སྡེ་སྣོད་མཚན་ཉིད་གསུམ་གྱི་རྣམ་དབྱེ་ཤིན་ཏུ་གསལ་བ་བརྒྱ་བྱིན་མིག་སྟོང་ལྡན་གྱི་གཟུགས་སུ་བཀོད་དེ། ཤེས་རབ་ཀྱི་བསླབ་པའི་དེ་ཁོ་ན་ཉིད་ཀྱི་དངོས་པོའི་གནས་ལུགས་མངོན་
པར་རྟོགས་པས་ན་དེའི་ཡེ་ཤེས་ལ་དབང་པོའི་ལག་ན་ཉལ་བ་དྲང་སྲོང་ཞོ་འཐུང་གི་རུས་པ་ཕ་ལམ་གྱི་རང་བཞིན་ལས་གྲུབ་པའི་རྡོ་རྗེས་ཡོད་མེད་རྟག་ཆད་མཐར་ལྟའི་དམིགས་པ་འདུལ་བར་བྱེད།
ཀླུ པས་ན་ལྷའི་དབང་པོ་དང་སྦྱར་བ་སྟེ། རྗོད་བྱེད་སྡེ་སྣོད་གསུམ་དང་། བརྗོད་བྱ་བསླབ་པ་གསུམ་ལ་སྨོན་ནས་མངོན་དུ་འགྱུར་བར་ཤོག་ཅིག་པའོ། །གཉིས་པ་འབྲས་བུ་གསང་སྔགས་རྡོ་རྗེ་ཐེག་
པ་ལ་སློབ་པར་སྨོན་པའི་ཚུལ་ལ་གཉིས། ལམ་ལ་སྨོན་པ་དང་། འབྲས་བུ་ལ་སྨོན་པའོ། །དང་པོ་ལ་གཉིས། ལམ་གྱི་རྩ་བ་མཚན་ཉིད་དང་ལྡན་པའི་རྡོ་རྗེ་སློབ་དཔོན་བསྟེན་ཚུལ་དང་། བསྟེན་ནས་
ལམ་ལ་བསླབ་ཚུལ་ལ་སྨོན་པའོ། །དང་པོ་ནི། དེ་ལྟར་རྒྱུ་ཡི་ཐེག་པས་རྒྱུད་སྦྱངས་ནས། །འབྲས་བུ་སྨིན་གྲོལ་རྡོ་རྗེ་ཐེག་པའི་ལམ། །ཉམས་ལེན་དྲོད་རྟགས་སྣང་བཞི་མངོན་གྱུར་ནས། །དམ་ཚིག་

དབང་དང་ཤེས་རབ་རྒྱུན་འཆང་ཞིང་། །མན་ངག་ལུང་བཞིན་ཉམས་ཆགས་སྐོང་མཛད་པའི། །མཐོང་ཐོས་དྲན་རེག་སློབ་དཔོན་རྣམ་བཞི་ལས། །ཞེས་པ་ནི། དེ་ལ་ཐར་པ་དང་རྣམ་མཁྱེན་གྱི་ལམ་
མཁན་ནི་བླ་མ་འབའ་ཞིག་ལ་རག་ལས་པས་རང་ཉིད་ཀྱིས་ཐོག་མར་ལམ་གྱི་རྩ་བ་བླ་མ་བསྟེན་པར་གསུངས་ཤིང་། བླ་མ་དེ་ཡང་རྡོ་རྗེ་ཐེག་པའི་སྨིན་གྲོལ་གྱི་ལམ་ལ་ཉམས་ལེན་མཐར་ཕྱིན་ནས་
རང་དོན་དུ་དྲོད་རྟགས་ཐོབ་པ། ཁྱད་པར་དུ་ཐེག་པ་མཆོག་གི་སྣང་བཞིའི་ལམ་རྟགས་མངོན་དུ་གྱུར་པ་ཞིག་བསྟེན་ལ། དེ་ལ་དམ་ཚིག་གི་གནང་བཀག་དང་འབྲེལ་བ་དབང་། ཐོས་བསམ་གྱི་ཤེས་
རབ་དང་འབྲེལ་བ་རྒྱུད། མན་ངག་གི་གོམས་པ་དང་འབྲེལ་བའི་ལུང་། འགལ་རྐྱེན་དང་ཉམས་ཆགས་བསྐང་བ་བཞིར་སྟོན་པའང་། དང་པོ་ལྷ་དང་གཞལ་ཡས་ཁང་ལ་སོགས་པའི་དེ་ཁོ་ན་ཉིད་མངོན་
སུམ་དུ་སྟོན་པས་ན་མཐོང་བ་དང་། གཉིས་པས་གཞི་ལམ་འབྲས་གསུམ་གྱི་རྒྱུད་དོན་དབང་ཤེས་ལ་སྦྱོར་བས་ཐོས་པ་དང་། གསུམ་པས་དེ་ཁོ་ན་ཉིད་ཀྱི་གནས་ལུགས་རང་ལ་གནས་པ་ངོ་སྤྲོད་ཅིང་

༄༅། །ལམ་གྱི་ངོ་བོ་དྲན་པ་ལ་སྦྱོར། བཞི་བས་ཉམས་ན་བཤགས་ཐབས་སྟོན་ཅིང་དག་ཚངས་ལ་རེག་ཏུ་འཇུག་པས་རྣམ་གྲངས་བཞིར་བསྟན་པ་ཡིན་ཅིང་། དྲུག་ཏུ་བསྟན་པ་སོགས་ཀྱང་
ཡོད་དེ། གཤིན་རྗེ་དགྲ་ནག་གི་འགྲེལ་པ་ལྷན་ཅིག་སྐྱེས་སྣང་ལས། དམ་ཚིག་ཀློག་པ་སྦྱིན་པ་དང་། །འཆད་བྱེད་མན་ངག་སྟོན་པ་དང་། །དབང་བསྐུར་བ་དང་ལས་བྱེད་དང་། །དེ་རྣམས་སློབ་དཔོན་
ཞེས་བཤད་དོ། །ཞེས་སོ། །གཉིས་པ་ལ་གཉིས། ཉམས་སུ་བླང་བྱའི་ལམ་སྤྱིར་བསྟན་པ་དང་། བྱེ་བྲག་ཏུ་བཤད་པའོ། །དང་པོ་ནི། རྒྱུད་སྡེ་བཞི་དང་རྫོགས་པ་ཆེན་པོའི་ལམ། །ལེགས་པར་བཤད་
པའི་སྨིན་གྲོལ་ལམ་གྱི་གནད། །ཅེས་བྱ་སྤྱོད་རྣལ་འབྱོར་བླ་མེད་བཞི་དང་། ཐེག་པའི་རྩེ་མོ་རྫོགས་པ་ཆེན་པོའི་སྨིན་གྲོལ་གཉིས་ཀྱི་ལམ་གནད་རིམ་པར་ནོད་ནས་བསྟེན་གོམས་བྱ་ཞེས་སྤྱིར་བསྟན་ཏོ། །
གཉིས་པ་ལ་དྲུག ཀྲི་ཡ། ཨུ་པ། ཡོ་གམ་ཧཱ། ཨ་ནུ། ཨ་ཏིའི་ལམ་ལ་སྨོན་པའོ། །དང་པོ་ནི། ཆུ་དབང་སོགས་ཀྱིས་རང་རྒྱུད་སྨིན་བྱས་ནས། །མདུན་བསྐྱེད་ཐུགས་ཀར་ཡིག་འབྲུ་ས་བོན་བཀོད། །

ཕྱི་ཡི་སྤྱོད་ལམ་དྲང་སྲོང་རྗེས་མཐུན་ཅིང་། །ནང་གི་ཉི་མ་རྣལ་འབྱོར་སྙིང་ལ་ཤར། །ལྷ་མོ་རྣམས་དང་ཕན་ཚུན་བལྟས་པ་ལས། །བྱུང་བའི་བདེ་བ་ལམ་བྱེད་ཀྲི་ཡའི་རྒྱུད། །རྗེ་དཔོན་ལྟ་བུར་དངོས་
གྲུབ་ལེན་པ་དང་། །ཞེས་པས། དེ་ལ་སྔགས་སྡོམ་གྱི་ལམ་སྟེགས་སུ་བྱང་སྡོམ་ནི་ངེས་པར་དགོས་ལ། དེའི་སྟེང་དུ་སྔགས་ཕྱི་ནང་སོ་སོའི་དམ་ཚིག་དང་སྡོམ་པའི་གནང་བཀག་དང་མི་འགལ་བས་
ཆུ་དང་ཅོད་པན་གྱིས་དབང་གི་སྨིན་པར་བྱ་སྟེ། ཡེ་ཤེས་གསང་བའི་རྒྱུད་ལས། བུམ་པ་ཆུ་ཡི་དབང་བསྐུར་བ། །བྱ་བའི་རྒྱུད་ལ་ཞུགས་པ་སྟེ། །ཞེས་སོ། །མདུན་བསྐྱེད་ཀྱི་ཐུགས་ཀར་ཡིག་འབྲུ་
དང་བཅས་པའི་ལྷའི་རྣལ་འབྱོར་བསྒོམ་པ་དང་། ཕྱིའི་སྤྱོད་ལམ་ནི་ཁྲུས་དང་། གཙང་སྦྲ་དང་། དཀར་གསུམ་བཟའ་བ་དང་། སྨྱུང་བར་གནས་པའི་སྒོ་ནས་རྫོགས་ལྡན་དུས་ཀྱི་འདོད་པའི་ཀུན་སྤྱོད་
ལྷ་མོ་ཕན་ཚུན་བལྟས་པ་ཙམ་གྱིས་བདེ་བ་ལམ་དུ་བྱེད་ཅིང་། མདུན་བསྐྱེད་ལས་རྗེ་དཔོན་ཚུལ་དུ་དངོས་གྲུབ་ལེན་པའོ། །གཉིས་པ་ནི། རྡོ་རྗེ་དྲིལ་བུའི་དབང་གིས་སྨིན་བྱས་ནས། །བདག་མདུན་

༄༅། །གཉིས་ཀའི་ཐུགས་ཀར་ཡིག་འབྲུ་བཀོད། །ཕྱི་རོལ་བྱ་བའི་ཐབས་དང་ནང་གི་ནི། །ཟབ་མོའི་རྣལ་འབྱོར་ཆ་ལ་མཉམ་པར་སྤྱོད། །འཛུམ་ཞིང་དགོད་པའི་བདེ་བ་རྣམ་རོལ་པ། །ཡན་ལག་
བཞི་ལ་གཞོལ་བ་ཨུ་པའི་རྒྱུད། །གྲོགས་པོ་ལྟ་བུར་དངོས་གྲུབ་ལེན་པར་བྱེད། །བྱ་སྤྱོད་གནས་ལ་ཚུལ་བཞིན་སྤྱོད་པར་ཤོག །ཅེས་པ་ནི། སྤྱོད་པའི་རྒྱུད་ལས། རྡོ་རྗེ་དྲིལ་བུ་མིང་དབང་དང་
བཅས་པས་སྨིན་པར་སྟེ། ཡེ་ཤེས་ཐིག་ལེ་ལས། རྡོ་རྗེ་དྲིལ་བུ་དེ་བཞིན་མིང་། །སྤྱོད་པའི་རྒྱུད་ལ་རབ་ཏུ་གསལ། །ཞེས་སོ། །བདག་མདུན་གཉིས་ཀ་ལྷའི་རྣམ་རོལ་དུ་གསལ་བའི་བཟླས་སྒོམ་དང་།
ཕྱིའི་སྤྱོད་ལམ་བྱ་རྒྱུད་དང་མཐུན་ཅིང་། ནང་གི་རྣལ་འབྱོར་ཡོ་ག་ལྟར་བསྒོམ་པར་འདོད་པའི་ཀུན་སྤྱོད། ལྷ་མོ་དང་ཕན་ཚུན་འཛུམ་ཞིང་དགྲོད་པའི་བདེ་བ་ལམ་དུ་བྱེད་པ། རྣལ་འབྱོར་ཡན་ལག་
བཞི་ནི། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། །དེ་བཞིན་གཞི་ལ་གཞིར་གྱུར་ཉིད། །ཅེས་པས་སོ། །མདུན་བསྐྱེད་ལས་གྲོགས་པོ་ལྟ་བུ་དངོས་གྲུབ་ལེན་པའོ། །དེ་ལྟར་བྱ་སྤྱོད་

གཉིས་ཀྱི་མཚན་བཅས་མཚན་མེད་སོགས་ཀྱི་རྣལ་འབྱོར་ལ་ཚུལ་བཞིན་དུ་གནས་ཤིང་གོམས་པར་ཤོག་ཅིག་པའོ། །གསུམ་པ་ནི། སློབ་དཔོན་དབང་བསྐུར་རང་རྒྱུད་སྨིན་བྱས་ནས། །བདག་མདུན་
གཉིས་ཀ་དག་པའི་ལྷ་རུ་བསྐྱེད། །ཡེ་ཤེས་སྤྱན་དྲངས་དེ་སྲིད་ང་རྒྱལ་བཟུང་། །ཕྱག་རྒྱ་བཞི་ཡི་རྒྱ་ལས་མི་འདའ་ཞིང་། །ཏིང་འཛིན་གསུམ་གྱི་ལང་ཚོས་སྙིང་ལ་འགྲོགས། །ལག་པའི་པདྨོ་འབྲེལ་
བའི་བདེ་བས་ཚིམས། །ནང་གི་རྣལ་འབྱོར་གཙོ་བོར་གྱུར་པ་ཡི། །ཡོ་གའི་ལམ་གྱི་གཞི་ལ་རྣམ་གྲོལ་ཤོག །ཅེས་པ་ནི། དབང་སྔ་མའི་སྟེང་དུ་རྡོ་རྗེ་སློབ་དཔོན་གྱི་དབང་གིས་སྨིན་པར་བྱ་སྟེ། ཇི་
སྐད་དུ། ཕྱིར་མི་ལྡོག་པ་བུམ་པའི་དབང་། །རྣལ་འབྱོར་རྒྱུད་དུ་གསལ་བར་བྱ། །ཞེས་སོ། །བདག་མདུན་གཉིས་ཀ་ལྷར་བསྐྱེད་ནས་ཡེ་ཤེས་པ་དགུག་ཅིང་གཞུག །ལྷར་སྣང་ལ་ང་རྒྱལ་བཟུང་ནས་
དམ་ཚིག་གི་ཕྱག་རྒྱ་དང་། ཆོས་རྒྱ། ལས་རྒྱ། ཕྱག་རྒྱ་ཆེན་པོ་བཞིས་བཅིང་ཞིང་གདུལ་བྱའི་ཉོན་མོངས་པ་གཏི་མུག་དང་། ཞེ་སྡང་། འདོད་ཆགས། སེར་སྣ་བཞི་འདུལ་ཕྱིར་དུམ་བུ་བཞིའི་ཐ་སྙད་།

༄༅། །ཀྱི་སྨོན་པའི་ལྷར་སྣང་གི་དུམ་བུ་རེ་ལ་རྒྱས་འབྲིང་བསྡུས་གསུམ་གྱི་ཏིང་ངེ་འཛིན་གསུམ་གྱི་ལང་ཚོས་སྙིང་ལ་འགྲོགས་ནས་སམ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་
རྒྱལ་མཆོག་སྟེ་ཏིང་འཛིན་གསུམ་དང་། འདོད་པའི་ཀུན་སྤྱོད་ཀྱང་གཉིས་ལྡན་དང་མཚུངས་པས་ལག་བཅངས་ཀྱི་རྣམ་པ་ལམ་དུ་བྱེད་ལ། ཕྱིའི་སྤྱོད་པ་གྲོགས་ཙམ་དུ་བསྟེན་པ་ལས། གཙོ་བོར་ནང་
གི་རྣལ་འབྱོར་ལ་བརྩོན་པ་སྟེ། ཡོ་གའི་ལམ་གྱི་གཞི་ལ་རྣམ་པར་གྲོལ་བར་ཤོག་ཅིག་ཅེས་སྨོན་པའོ། །བཞི་པ་ལ་དྲུག །ནང་པ་ཐབས་རྒྱུད་གསང་བ་བླ་མེད་ཀྱི་དོན་ལ་སྤྱིར་སྨོན་པ། འཆི་སྲིད་ཆོས་
སྐུར་སྦྱོང་བ། བར་སྲིད་ལོངས་སྐུར་སྦྱོང་བ། སྐྱེ་སྲིད་སྤྲུལ་སྐུར་སྦྱོང་བ། བདེ་སྟོང་གི་ལྷ་སྐུ། འདུས་པའི་རིམ་ལྔ་མཐར་ཕྱིན་པར་སྨོན་པའོ། །དང་པོ་ནི། རྒྱུ་དབང་བསྐུར་ནས་རག་པའི་ཕུང་སོགས་
རྣམས། །ཕྱི་ནང་སྣོད་བཅུད་གཞལ་ཡས་ལྷ་རྣམས་སུ། །དག་པའི་སྐུ་དང་མཆོག་དབང་གསུམ་བསྐུར་ནས། །བསྐྱེད་རིམ་ཚོགས་ཞིང་སྲུང་འཁོར་སྔོན་འགྲོ་བས། །རིམ་པ་ལྔ་དང་རྗེས་མཐུན་ལམ་

གྱི་འགྲོས། །ཞེས་པས། ས་ཆོག་དང་། སྟ་གོན་དང་། རྡུལ་ཚོན་གྱི་བྱ་བ་དང་། ཆོ་གའི་ལམ་རིམ་ལ་སོགས་བསྐྱེད་བྱེད་འགྲུབ་པའི་རྒྱུ་ཚོགས་མང་པོ་ལ་བརྟེན་དགོས་པས་ན་བུམ་དབང་རྗེས་
འབྲངས་རིག་པའི་དབང་ལྔ་དང་བཅས་པ་ལ་རྒྱུ་དབང་དུ་བཞག་ལ། དག་བྱེད་དེ་རྣམས་ཀྱི་དག་བྱ་སློབ་མའི་རྒྱུད་ཀྱི་རག་པའི་ཕུང་པོ་ལྔ་ནི་གཤེགས་པ་ལྔ། འབྱུང་བ་ལྔ་ནི་ཡུམ་ལྔ། དབང་ཡུལ་
སེམས་དཔའ་སེམས་མ། མུ་བཞི་ལ་སོགས་པ་སྒོ་བ་ཡབ་ཡུམ་དུ་གནས་དག་པར་བྱེད་ཅིང་། དེ་བཞིན་དུ་ཕྱི་སྣོད་གཞལ་ཡས་ཁང་དང་། ནང་བཅུད་ལྷ་དང་ལྷ་མོའི་རང་བཞིན་དུ་རྣམ་པར་དག་
པར་བྱེད་པ། དེའི་སྟེང་དུ་མཆོག་དབང་གོང་མ་གསུམ་ལས། གསང་དབང་གིས་ངག་གི་རླུང་། ཤེར་དབང་གིས་ཡིད་དང་ཐིག་ལེ། བཞི་པས་ཤེས་བྱའི་སྒྲིབ་པ་དག་སྟེ་རྒྱུད་སྨིན་ཅིང་སྐུ་བཞིའི་
ས་བོན་ཐེབས། དེ་ནས་རིམ་པ་དང་པོ་བསྐྱེད་རིམ་གྱི་ཚོགས་ཞིང་ལ་བརྟེན་ནས་ཚོགས་བསགས་པ། སྲུང་འཁོར་བསྒོམ་པ་སྔོན་དུ་འགྲོ་བས་དངོས་གཞི་ལུས་ལྷ། ངག་སྔགས། སེམས་དེ་

༄༅། །ཁོན་ཉིད་ལ་གཞོལ་བས་སྒོ་གསུམ་རྡོ་རྗེ་གསུམ་དང་། ཀུན་རྫོབ་བདེན་པ་སྒྱུ་ལུས། དོན་དམ་བདེན་པ་འོད་གསལ་ཏེ། ཕ་རྒྱུད་གསང་བ་འདུས་པའི་རིམ་པ་ལྔ་དང་རྗེས་སུ་མཐུན་པ་ཞེས་པས་ལམ་
གྱིས་འགྲོས་མཚུངས་སུ་སྦྱར་བ་སྟེ། རིམ་ལྔ་བསྡུས་གསལ་ལས། ལུས་དབེན་སྔགས་དང་སེམས་གསུམ་གྱི། །སྒྱུ་མ་མངོན་པར་བྱང་ཆུབ་པས། །ཟུང་འཇུག་རིམ་པ་ཤེས་པར་འགྱུར། །ཞེས་སོ། །
གཉིས་པ་ནི། ཁམས་དྲུག་ལྡན་པའི་མི་རྣམས་ཕུང་ཁམས་སོགས། །རིམ་གྱིས་ཐིམ་ནས་འཆི་བའི་རིམ་པའམ། །ཇི་ལྟར་མཚན་མོ་གཉིད་དུ་སོང་བའི་ཚེ། །ཡུལ་ལྔའི་ཤེས་པ་རིམ་གྱིས་ཡིད་དུ་ཐིམ། །
དེ་ཡང་ཀུན་གཞིར་ཐིམ་པས་མི་རྟོག་པ། །རྩེ་གཅིག་སྣང་ཡུལ་མེད་པའི་ངང་དེ་ཉིད། །ཆོས་དབྱིངས་ཐིམ་པས་རང་བཞིན་སྤྲོས་དང་བྲལ། །མཐུན་པར་ལྷག་མོས་འོད་གསལ་དུ་འཇུག་པའི། །བར་
འདིར་ཆོས་སྐུའི་རྣལ་འབྱོར་ལ་གནས་ཤིང་། །ཞེས་པ་ནི་འབྱུང་བ་ལྔ་དང་དྲི་བཅས་ཡེ་ཤེས་ཏེ་ཁམས་དྲུག་ལྡན་གྱི་མི་རྣམས་ཕུང་ཁམས་ཀྱི་ཚོགས་བྱས་ཤིང་ཐིམ་ཉམས་སུ་མྱོང་བའམ། དེ་དང་

རྗེས་མཐུན་མཚན་མོ་གཉིད་དུ་ཕྱོགས་པའི་ཚེ་མཐོང་ཡུལ་གཟུགས་ལ་སོགས་པའི་དབང་པོའི་ཤེས་པ་ལྔ་རིམ་གྱིས་ནུབ་ནས་ཡིད་ཀྱི་རྣམ་པར་ཤེས་པ་ལ་ཐིམ། དེ་ཡང་ཀུན་གཞི་ལུང་མ་བསྟན།
སེམས་མེད་པའི་གནས་སྐབས་ལྔའི་གཅིག་ཤོས་ལ་ཐིམ་པས་གཉིད་མཐུག་གང་དུའང་མི་རྟོག་པའི་ངང་དུ་ཐིམ། ཐིམ་པ་དེ་ཉིད་གཟུང་འཛིན་གྱི་ཆར་ཤར་བ་མ་ཡིན་ཡང་གོ་འབྱེད་པའི་ཆ་ནས་རླུང་
སེམས་ཀྱིས་མ་བསླད་པའི་རིམ་པ་ནང་གསལ་ལྷུན་གྲུབ་ཆེན་པོར་ཤར་བ་ལ་ཆོས་དབྱིངས་སུ་ཐིམ་པའི་བརྡར་བཏགས་པ་སྟེ། རང་བཞིན་གྱིས་སྤྲོས་པ་དང་བྲལ་བ་དང་མཐུན་པར་ལྷག་མོས་འོད་
གསལ་དུ་འཇུག་པའི་དུས་ཏེ་འཆི་བ་ཆོས་སྐུའི་རྣལ་འབྱོར་ཞེས་བྱའོ། །དེའང་ཞིབ་ཏུ་བཤད་ན། གང་དུ་འཚང་རྒྱ་བའི་གནས་གཞལ་ཡས་ཁང་བསྐྱེད་པ། དེར་འཚང་རྒྱ་བའི་བརྟེན་པ་ལྷ་བསྐྱེད་པ།
ཇི་ལྟར་འཚང་རྒྱ་ཚུལ་ལྷག་མོས་འོད་གསལ་དུ་སྡུད་པ་སྟེ་བསྐྱེད་པ་དང་རྫོགས་པའི་རིམ་པའོ། །དེ་ཡང་ཀྱེ་རྡོར་བརྟག་གཉིས་ལས། བསྐྱེད་པའི་རིམ་པའི་རྣལ་འབྱོར་གྱིས། །བརྟུལ་ཞུགས་ཅན་གྱི་

༄༅། །སྤྲོས་པ་བསྒོམ། །སྤྲོས་པ་རྨི་ལམ་ལྟར་བྱས་ནས། །སྤྲོས་པ་ཉིད་ཀྱང་སྤྲོས་མེད་བྱ། །ཞེས་གསུངས་པ་ལྟར་རོ། །དེ་ཡང་རྫོགས་པའི་རིམ་པ་ལ། སྦྱང་གཞི་མི་ཐ་མལ་པ་འབྱུང་བ་རིམ་
པས་བསྡུས་ཏེ་འཆི་བའི་ཚེ་ཐོག་མར་གཟུགས་ཕུང་། གཞི་དུས་ཀྱི་མེ་ལོང་ལྟ་བུའི་ཡེ་ཤེས་ས་ཁམས། མིག་གི་དབང་པོ། རང་རྒྱུད་ཀྱི་གཟུགས་ཐིམ་པ་རྣམས་འབྱུང་། དེའི་ཕྱི་རྟགས་ནི། གཟུགས་
ཕུང་ཐིམ་དུས་ལུས་ཉམ་ཆུང་། མེ་ལོང་ཡེ་ཤེས་ཐིམ་དུས་མིག་མི་གསལ་ཞིང་རབ་རིབ་ཅན་ས་ཁམས་ཐིམ་པས་ལུས་ཤས་ཆེར་བསྐམས་ཤིང་ས་འོག་ཏུ་བྱིངས་པ་ལྟ་བུ། མིག་དབང་ཐིམ་དུས་མིག་
འབྱེད་འཛུམ་མི་ཤེས། རང་རྒྱུད་ཀྱི་གཟུགས་ཐིམ་དུས་ལུས་ཀྱི་མདངས་ཡལ་ཅིང་ཉམས་སྟོབས་ཆུང་། ནང་རྟགས་སུ་སྨིག་རྒྱུ་ལྟ་བུའི་སྣང་བ་འབྱུང་། དབང་ཤེས་འཁོར་གྱི་ཚོར་བ་བདེ་སྡུག་མི་དྲན།
དེའི་རྗེས་སུ་ཚོར་བའི་ཕུང་པོ་མཉམ་ཉིད་ཡིད་ཤེས་འཁོར་གྱི་ཚོར་བ་བདེ་སྡུག་མི་དྲན། ཡེ་ཤེས། རྣ་བའི་རྣ་བས་སྒྲ་མི་ཐོས་དབང་པོ། ཆུའི་ཁ་ཆུ་དང་རྣག་ཁྲག་སྐམ་ཁམས། རང་རྒྱུད་རྣ་བའི་ནང་

གི་འུར་སྒྲ་མི་འབྱུང་། ཀྱི་སྒྲ་རྣམས་ཐིམ། ནང་རྟགས་སུ་དུ་བ་ལྟ་བུའི་སྣང་བ་ཕྱི་རྟགས་སུ་ཉེ་དུ་སོགས་ཀྱི་དོན་མི་དྲན། འབྱུང་། དེའི་རྗེས་སུ་ཉེ་དུ་སོགས་ཀྱི་མིང་མི་དྲན་འདུ་ཤེས་ཀྱི་ཕུང་པོ། མེ་
དྲོད་ཡལ་ནས་བཟའ་བ་ཏུང་མི་འཇུ། སོར་རྟོག་ཡེ་ཤེས་མེའི་ཁམས། སྣའི་དབང་པོ། སྣ་སྒོ་ནས་རླུང་ཕྱིར་དྲག་ཏུ་རྒྱུ་ཞིང་ནང་དུ་སྡུད་དཀ། རང་རྒྱུད་ཀྱི་དྲི་ཐིམ། དྲི་མི་ཚོར། ནང་རྟགས་སུ་མཁའ་
སྣང་འཆར། དེའི་རྗེས་སུ་འདུ་བྱེད་ཀྱི་ཕུང་པོ། ལུས་འགུལ་བསྐྱོད་མི་ནུས། བྱ་གྲུབ་ཡེ་ཤེས། ཕྱི་ནང་གི་བྱ་བ་དང་དགོས་པ་རྣམས་མི་དྲན། རླུང་གི་ཁམས། རླུང་བཅུ་རང་གནས་ནས་འཕོ། ལྕེའི་སྐུ
དབང་པོ། སྦོམ་ཞིང་ཐུང་ནག་པོ། རང་རྒྱུད་ཀྱི་རོ་རྣམས་ཐིམ། ལྕེས་རོ་མི་ཚོར། ནང་རྟགས་མར་མེ་ལྟར་འབར་བའི་སྣང་བ་འབྱུང་དེའི་རྗེས་སུ་རླུང་སྣང་བ་ལ་ཐིམ་པའི་སྣང་བ་རང་དུས་སུ་སྟོན་
གནམ་གཡའ་དག་པ་ལ་ཟླ་འོད་ཀྱིས་ཁྱབ་པ་ལྟ་བུའི་དཀར་ལམ་པའི་སྣང་བ་འབྱུང་ལ། སྣང་བ་མཆེད་པ་ལ་ཐིམ་པའི་མཆེད་པ་རང་དུས་སུ་སྟོན་གནམ་གཡའ་དག་པ་ལ་ཉི་འོད་ཀྱིས་ཁྱབ་པ་ལྟ་བུའི་

༄༅། །སྟོང་སང་དམར་ལམ་པའི་སྣང་བ་འབྱུང་། མཆེད་པ་ཉེར་ཐོབ་ལ་ཐིམ་པའི་ཉེར་ཐོབ་རང་དུས་སུ་སྟོན་གནམ་གཡའ་དག་པ་ལ་མཚན་གྱི་སྨག་མཐུག་པོས་ཁྱབ་པ་ལྟ་བུའི་སྟོང་སང་ནག་
ལམ་པའི་སྣང་བ་འབྱུང་། ཉེར་ཐོབ་འོད་གསལ་ལ་ཐིམ་པའི་རང་དུས་སུ་སློང་བྱེད་ཀྱི་རྐྱེན་གསུམ་དང་བྲལ་བའི་ཐོ་རངས་ཀྱི་ནམ་མཁའི་རང་མདོག་ཇི་ལྟ་བའི་སྣང་བ་འབྱུང་སྟེ་འཆི་བ་འོད་གསལ་འཆར།
འདི་མིང་གི་རྣམ་གྲངས། གཞིའི་ཆོས་སྐུ་དང་། མྱ་ངན་ལས་འདས་པ་དང་། ཀུན་སྟོང་དང་། ཐམས་ཅད་སྟོང་པ་ཞེས་ཀྱང་བྱ་སྟེ། མྱ་ངན་འདས་བཅས་ཀུན་སྟོང་དང་། །ཆོས་ཀྱི་སྐུར་ནི་བཤད་པ་ཡིན། ། 
ཅེས་གསུངས་པའི་ཕྱིར་རོ། །ལྷག་མོས་འོད་གསལ་དུ་བསྡུ་བའི་རྣལ་འབྱོར་ལའང་བསྐྱེད་རིམ་པའི་ཆོས་སྐུ་ཞེས་ཀྱང་ཟེར། སྒྲུབ་པ་པོས་ལྷའི་ངོ་བོ་དབྱེར་མེད་དུ་མོས་ནས་གཉིས་སྣང་གི་སྤྲོས་པ་
ཞི་བར་གནས་པའི་རྣལ་འབྱོར་ཡིན་པས་བསྐྱེད་རིམ་པའི་ཞི་གནས་ཞེས་ཀྱང་བྱའོ། །གོང་དུ་ཇི་སྐད་བཤད་པ་དེ་ལྟར་སྦྱང་གཞི་སྦྱོང་བྱེད་ཀྱི་རྣལ་འབྱོར་པ་སྒོམ་པ་ལ་འཆི་བ་ཆོས་སྐུར་འཆར་བའི་

རྣལ་འབྱོར་ཞེས་བྱ་སྟེ། གཞིའི་འཆི་རིམ་དང་རྣམ་པ་མཐུན་ཅིང་སྒྲུབ་པ་པོ་རང་ཉིད་ཀྱི་མ་འོངས་པའི་འཆི་བ་སྦྱོང་བར་བྱེད། ལམ་རྫོགས་རིམ་གྱི་སྐབས་སུ་དཔེ་དོན་གྱི་འོད་གསལ་དང་རྣམ་པ་
མཐུན། དེ་ལྟ་བུའི་འོད་གསལ་རང་རྒྱུད་ལ་སྐྱེ་བའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་སངས་རྒྱས་པའི་རྒྱལ་བའི་ཐུགས་ཆོས་ཀྱི་སྐུ་དང་རྣམ་པ་མཐུན་ཅིང་། ད་ལྟ་ནས་འབྲས་བུ་
ལམ་བྱེད་ཀྱི་ཚུལ་དུ་བྱས་ནས་བསྒོམ་པའོ། །གསུམ་པ་ནི། གཉིད་དམ་འཆི་བའི་འོད་གསལ་ལུགས་ལྡོག་ཏུ། །སླར་ཡང་མཆེད་པས་ཀུན་གཞིའི་རྣམ་ཤེས་ལས། །ཡིད་ཉིད་གཅིག་པུ་ལངས་པས་རྨི་
ལམ་སེམས། །དབང་པོ་ཀུན་ཚང་ཡིད་ཀྱི་ལུས་གྲུབ་པ། །ཞེས་པས། གནས་སྐབས་པ་གཉིད་དམ་མཐར་ཐུག་པ་འཆི་བ་གང་ཡིན་ཡང་མཚུངས་ཏེ། རང་བཞིན་གྱི་འོད་གསལ་དེ་སྔར་གྱི་ཀུན་གཞིའི་
ངང་དུ་རྨུགས་པ་དེ་ཕྱིར་གསལ་དུ་མཆེད་པས་སྲོག་གི་རླུང་ཤིན་ཏུ་ཕྲ་བ་དང་། ལྷན་ཅིག་པའི་ཀུན་གཞིའི་རྣམ་ཤེས་ལས་ཡིད་ཉིད་གཅིག་པུར་ལངས་པས་རྨི་ལམ་གྱི་ལུས་གྲུབ་པ་ཡིན་ཏེ། མིང་

༄༅། །གཞི་འདུས་པའི་ཕུང་པོ་ཅན་བར་དོ་དང་ཆོས་མཚུངས་པའོ། །དེ་ལའང་སྦྱང་གཞི་བར་དོའི་རྣམ་གཞག་ལ། འཆི་བ་འོད་གསལ་གྱི་བཞོན་པར་གྱུར་པའི་རླུང་གི་ཉེར་ལེན་དང་། སེམས་
ཀྱི་ལྷན་ཅིག་བྱེད་རྐྱེན་བྱས་པ་ལ་བརྟེན་ནས་འཛམ་བུ་གླིང་པའི་མིར་སྐྱེ་འགྱུར་གྱི་བར་དོ་རླུང་གི་ལུས་ཅན་བཞིན་ལག་གི་རྣམ་པ་ཅན་ཕུང་པོ་རྙིང་པ་ལས་གོས་ལོགས་སུ་བྱེ་བའི་ཚུལ་གྱིས་དངོས་
གནས་ལ་གྲུབ་པ་དེ་འབྱུང་ཞིང་། དེ་དང་དུས་མཉམ་དུ་ལུགས་ལྡོག་གི་ཉེར་ཐོབ་ནས་སྨིག་རྒྱུའི་བར་གྱི་རྟགས་རྣམས་འབྱུང་ལ། འཆི་བ་འོད་གསལ་འགགས་པ། བར་དོ་གྲུབ་པ། ལུགས་ལྡོག་གི་
ཉེར་ཐོབ་སྐྱེས་པ་གསུམ་དུས་མཉམ་དུ་འབྱུང་ངོ། །བར་དོ་དེ་ཡང་དབང་བོ་ཀུན་ཚང་བ། ཡན་ལག་དང་ཉིང་ལག་གཅིག་ཅར་རྫོགས་པ། རི་རབ་སོགས་ལ་ཐོགས་མེད་དུ་འགྲོ་ནུས་པ། ལས་ཀྱི་རྫུ་
འཕྲུལ་སངས་རྒྱས་ཀྱིས་ཀྱང་དགག་མི་ནུས་ཏེ། མངོན་པ་མཛོད་ལས། དབང་པོ་ཀུན་ཚང་ཐོགས་མེད་རྒྱུ། །ལས་ཀྱི་རྫུ་འཕྲུལ་ཤུགས་དང་ལྡན། །ཞེས་གསུངས་པའི་ཕྱིར། མིང་གི་རྣམ་གྲངས།

དྲི་ཟ། སྲིད་པ་བར་མ། ཡིད་ལས་བྱུང་སྲིད་ཚོལ་དྲི་ཟའི་སེམས་ཅན་ཞེས་བྱ་བ་རྣམས་སོ། །དེའི་ནང་ནས་འཛམ་བུ་གླིང་པའི་མིར་སྐྱེ་བའི་བར་དོནི་བྱིས་པ་ལོ་ལྔ་དྲུག་ལོན་པའི་བོངས་ཚོད་དུ་
མཛོད་འགྲེལ་ལས་གསུངས། ངན་འགྲོའི་བར་དོ་ནི་མཚན་མོ་མུན་ནག་གིས་ཁྱབ་པ་ལྟ་བུ། བདེ་འགྲོའི་བར་དོ་ནི་མཚན་མོ་ཟླ་འོད་ཀྱིས་ཁྱབ་པའམ། སྣམ་བུ་དཀར་པོ་བརྐྱངས་པ་ལྟ་བུའི་རྣམ་པ་
ཅན་དུ་སའི་དངོས་གཞི་ལས་གསུངས། དེའང་དམྱལ་བར་སྐྱེ་འགྱུར་གྱི་བར་དོ་ནི་སྡོང་དུམ་ཚིག་པ་ལྟ་བུ། ཡི་དྭགས་ཀྱི་བར་དོ་ནི་ཆུ་ལྟ་བུ། དུད་འགྲོའི་བར་དོ་ནི་དུ་བ་ལྟ་བུ། འདོད་པའི་ལྷ་མིའི་
བར་དོ་ནི་གསེར་ལྟ་བུ། གཟུགས་ཁམས་སུ་སྐྱེ་བའི་བར་དོ་ནི་དཀར་པོ་མངལ་འཇུག་ལས་གསུངས། གཟུགས་མེད་དུ་སྐྱེ་བ་ལ་བར་དོ་མི་འབྱུང་ཞིང་། དེ་ནས་གནས་གཞན་དུ་སྐྱེ་གནས་བར་དོ་
འབྱུང་ངོ་། །ངན་འགྲོའི་བར་དོ་སྤྱི་བོའི་ཚུགས་ཐུར་དུ་འགྲོ་བ་དང་། མིའི་བར་དོ་ཐད་ཀ ལྷའི་བར་དོ་སྟེང་དུ་འགྲོ་བ་སའི་དངོས་གཞི་ལས་གསུངས་སོ། །ཚེ་ཚད་ཞག་བདུན་རེ་དང་། དེའི་ནང་དུ་

༄༅། །སྐྱེ་གནས་རྙེད་ན་སྐྱེ་བ་ལེན་ཅིང་། མ་རྙེད་ན་བདུན་ཕྲག་རེ་ནས་འཆི་ལ། ཡང་ལུས་གྲུབ་སྟེ་བདུན་ཕྲག་བདུན་ཚན་ལ་སྐྱེ་བ་ངེས་པར་ལེན་པ། བདུན་ཕྲག་རེའི་ནང་དུ་སྐྱེ་བ་ལེན་པ་ཡང་
ཡོད་པས་བར་འདའ་བ་ཡང་ཁས་ལེན་ཅིང་། བར་དོའི་རྟེན་ལ་འཆི་ཆུང་ཇི་ཙམ་བྱས་ཀྱང་བར་སྲིད་རང་དུ་བསྡུ་ལ། སྲིད་པ་བཞི་ནི། འཆི་བ་དང་། སྐྱེ་བ་གཉིས་ཀྱི་བར་དུ་འབྱུང་བའི་སྲིད་པ་ནི་
བར་སྲིད། སྐྱེས་ནས་འཆི་བ་ལ་མངོན་དུ་ཕྱོགས་པའི་བར་ནི་སྔོན་དུས་ཀྱི་སྲིད་པ། འཆི་བ་འོད་གསལ་ཉམས་སུ་མྱོང་བའི་དུས་ནི་འཆི་སྲིད། ཉིང་མཚམས་སྦྱར་ནས་མ་བཙས་པའི་བར་ནི་སྐྱེ་སྲིད་
དུ་བྱེད་པའོ། །རྟེན་ངན་པའི་བར་དོ་གྲུབ་ནས་རྟེན་བཟང་པོར་མི་ལྡོག་པར་མཛོད་ལས་གསུངས་ཀྱང་། ཀུན་ལས་བཏུས་སུ། ཅི་སྟེ་ན་ཟློག་གོ་ཞེས་གསུངས་པ་ལྟར་འདིར་ཁས་བླངས་སོ། །བར་དོ་བ་
དེས་རང་གི་སྔ་མའི་ལུས་རྟེན་རྙིང་པ་མཐོང་ཡང་དེ་ལ་མི་འཇུག་པ་ནི། འབྲེལ་པ་ལས་སྟོབས་ཀྱིས་ཆད་པས་འཇུག་འདོད་ཀྱི་བློ་མི་སྐྱེ་བར་སའི་དངོས་གཞི་ལས་གསུངས་ཤིང་། ཡང་བར་དོ་

རིགས་མཐུན་དང་། ལྷའི་མིག་གིས་མཐོང་བ་མཛོད་ལས་གསུངས་སོ། །བར་དོ་སྒྱུ་ལུས་ལོངས་སྐུར་ལྡང་བའི་མན་ངག་ལ་སྨོན་པ་དངོས་ནི། དེ་མཚུངས་སྐད་ཅིག་མངོན་བྱང་ལྔ་ལས་ནི། །དང་
པོའི་མགོན་པོ་ལེགས་པར་བསྐྱེད་པའི་ཚུལ། །བར་དོ་སྒྱུ་ལུས་ལོངས་སྐུར་ལྡང་བར་ཤོག །ཅེས་པས། དེ་དང་མཚུངས་ལྡན་རྣམ་བྱང་བསྐྱེད་པའི་རིམ་པ་གདན་པདྨ་ལས་མངོན་པར་བྱང་ཆུབ་པ། གསུང་།
ཡིག་འབྲུ་ལས། ཐུགས་ཕྱག་མཚན་ལས། སྐུ་ཡོངས་སུ་རྫོགས་པ་ལས། ངོ་བོ་ཉིད་ཡེ་ཤེས་སེམས་དཔའ་ལས་མངོན་པར་བྱང་ཆུབ་པའི་དང་པོའི་མགོན་པོ་རིགས་ཐམས་ཅད་པའི་བདག་ཉིད་ཅན་
དུ་ལྡང་བ་ནི་བར་དོ་སྒྱུ་ལུས་ལོངས་སྐུར་ལྡང་བའི་ཚུལ་བསྐྱེད་པའི་རིམ་པ་ལོངས་སྐུ་དང་པོ་མགོན་པོ་མངོན་བྱང་ལྔའི་སྒོ་ནས་བསྐྱེད་པ་ནི། མདོར་བྱས་ལས། འོད་གསལ་བར་ནི་རབ་ཞུགས་ནས། །
ལྡང་བ་ཡང་ནི་བརྟག་པར་བྱ། །སྔགས་ཀྱི་སྐུ་ཡི་སྦྱོར་བ་ཡིས། །ལྷ་ཡི་གཟུགས་ལ་དམིགས་པར་བྱ། །ཞེས་སོགས་གསུངས་པ་ལྟར་རོ། །དེ་ལྟར་བསྒོམས་པ་ལ་བར་དོ་ལོངས་སྐུར་ཁྱེར་བའི་རྣལ་

༄༅། །འབྱོར་ཞེས་བྱ་སྟེ། གཞི་ལ་འཛམ་བུ་གླིང་པའི་བར་དོ་དང་ཆོས་མཐུན་ཅིང་སྒྲུབ་པ་པོ་རང་ཉིད་ཀྱི་མ་འོངས་པའི་བར་དོ་སྦྱོང་བར་བྱེད། ལམ་རྫོགས་རིམ་གྱི་སྐབས་སུ་དག་མ་དག་གི་
སྒྱུ་ལུས་གཉིས་དང་རྣམ་པ་མཐུན་ཅིང་། དེ་གཉིས་མྱུར་དུ་འགྲུབ་པའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་ལོངས་སྤྱོད་རྫོགས་པའི་སྐུ་དང་རྣམ་པ་མཐུན་ཅིང་ད་ལྟ་ནས་འབྲས་བུ་
ལམ་བྱེད་ཀྱི་ཚུལ་དུ་བྱས་ནས་བསྒོམས་སྒྱུ་ལུས་ལོངས་སྐུར་ལྡང་བར་ཤོག་ཅིག་པའོ། །བཞི་པ་ནི། སླར་ཡང་སད་པའི་གནས་སྐབས་ཉིན་སྣང་དུ། །གདན་གསུམ་ལྷ་ཡི་སྐུ་རུ་ངེས་བྱས་ནས། །
བར་དོའི་ལུས་དེ་མ་ཡི་མངལ་དུ་ནི། །ཞུགས་ཚུལ་དང་པོའི་མགོན་པོ་མི་བསྐྱོད་པའི། །སྐུ་ལས་ཞུགས་པས་རྡོ་རྗེའི་སེམས་བསྐྱེད་ཅིང་། །དེ་ལས་ལུས་དཀྱིལ་བཀོད་ཅིང་སྒོ་གསུམ་དག །བྱིན་
གྱིས་བརླབས་ཤིང་སེམས་དཔའ་སུམ་བརྩེགས་སུ། །བྱས་ནས་རིག་མའི་འདོད་ཡོན་རྣམ་རོལ་ལས། །ཉིན་སྣང་སྐྱེ་ཤི་བར་དོ་གོམས་འདྲིས་ཀྱིས། །སྐྱེ་བ་སྤྲུལ་སྐུའི་རྣལ་འབྱོར་ལམ་བྱེད་ཤོག །

ཅེས་པས་སད་པའི་གནས་སྐབས་དང་ཉིན་མོའི་སྣང་བ་ཐམས་ཅད་དུ་བར་སྲིད་ཀྱི་ལུས་མའི་མངལ་དུ་ཉིད་མཚམས་སྦྱོར་བའི་བག་ཆགས་སྦྱོང་ཕྱིར་འཁོར་བའི་འདྲ་འབག་ལམ་དུ་བྱེད་པའོ། །ཕུང་
ཁམས་གཉིས་གཤེགས་པ་གཤེགས་མ། སྐྱེ་མཆེད་སེམས་དཔའ་སེམས་མ། ཡན་ལག་ཁྲོ་བོ་ཁྲོ་མོའི་གདན་ཏེ་གདན་གསུམ་ཚང་པའི་སྐུར་ངེས་པར་བྱས། མངལ་དུ་འཇུག་ཀའི་སྲིད་བཅས་ཀྱི་
ཤེས་པ་དེ་ཉིད་མགོན་པོ་མི་བསྐྱོད་པ་ལ་སོགས་པའི་བསྐྱེད་རིམ་སྒྱུ་མ་ལྟ་བུའི་ལྷ་སྐུར་ལྡང་བའི་སྔོན་དུ་གཞུང་ལྟར་རྡོ་རྗེའི་རྣལ་འབྱོར་དུ་སེམས་བསྐྱེད་ཅིང་། དེ་ལ་ལུས་དཀྱིལ་བཀོད་ཚུལ་སོ་
སོའི་ལུགས་ལྟར་རམ། དོན་གྱི་དག་དྲན་དང་། སྒོ་གསུམ་གྱི་བྱིན་གྱིས་བརླབས། དམ་ཡེ་ཏིང་ངེ་འཛིན་སེམས་དཔའ་སུམ་བརྩེགས་ཀྱི་བསྐྱེད་རིམ་ལ་གནས་པས་ཤེར་དབང་ལྟར་རིག་མའི་འདོད་
ཡོན་ལ་རྣམ་པར་རོལ་ནས་ཕ་མའི་འདུ་འཕྲོད་ལ་ཆགས་སྡང་སྤང་ཞིང་། དེ་ཡང་བར་དོར་ཚུལ་དེ་ལྟ་བུ་གྲུབ་པ་ལ་ད་ལྟའི་ཉིན་སྣང་ཐམས་ཅད་སྐྱེ་ཤི་བར་དོ་གསུམ་གང་རུང་དུ་གྲོལ་བྱེད་ཀྱི་གོམས་

༄༅། །འདྲིས་ལ་སློབ་པ་ནི། སྐྱེ་བ་སྤྲུལ་སྐུའི་རྣལ་འབྱོར་ལམ་དུ་བྱེད་པ་ལ་སྨོན་པའོ། །སྦྱང་གཞི་མངལ་དུ་སྐྱེ་བ་ལེན་ཚུལ་མདོ་ཙམ་སྨོས་ན། ཕོ་མོ་གཉིས་སྙོམས་འཇུག་གི་ཚེ་བར་དོ་ཤི་བའི་
རླུང་སེམས་ཕའི་ཁའམ། སྤྱི་བོ་ནས་འཇུག་སྟེ། རྡོར་ཕྲེང་ལས། སྔོན་ལས་རླུང་གི་རྣམ་ཤེས་ནི། །བརྒྱ་ལ་གང་ཚེ་འགྲོ་འགྱུར་ན། །ཕ་ཡི་ཁ་ལ་མཚུངས་པར་ལྡན། །ཅེས་སོ། །བར་དོ་ཤི་བའི་རླུང་
སེམས་མངལ་དུ་འཇུག་ཅིང་། དེ་དང་དུས་མཉམ་དུ་སྨིག་རྒྱུ་ནས་འོད་གསལ་བར་གྱི་རྟགས་རྣམས་འབྱུང་ལ། འོད་གསལ་འགགས་པ་དང་བར་དོའི་རླུང་སེམས་མངལ་དུ་སྐྱེ་བ་བླངས་པ་དང་། ལུགས་
ལྡོག་གི་ཉེར་ཐོབ་སྐྱེས་པ་རྣམས་དུས་མཉམ་ཞིང་། དེ་ནས་མཆེད་པ་ནས་སྨིག་རྒྱུའི་བར་གྱི་རྟགས་རྣམས་འབྱུང་། དེ་ནས་མེར་མེར་པོ་སོགས་ཞག་བདུན་ཕྲག་སོ་ལྔའི་ནང་དུ་ཕུང་ཁམས་སྐྱེ་མཆེད་
ཡན་ལག་ཉིང་ལག་རྣམས་རྫོགས། བདུན་ཕྲག་སོ་དྲུག་པ་ལ་ཕྱིར་འབྱུང་འདོད་སྐྱེ། སོ་བདུན་པ་ལ་མངལ་ལ་དྲི་མི་ཞིམ་ཞིང་མི་གཙང་བའི་བློ་འབྱུང་། སོ་བརྒྱད་པ་ལ་ལས་རླུང་གིས་མགོ་མཇུག་ལྡོག་

ནས་ཕྱིར་བཙས་ཏེ་མིག་ཤེས་ཀྱི་ཡུལ་དུ་གྱུར་ནས། བྱིས་པ། གཞོན་ནུ། དར་བབ། རྒན་པོའི་སྐབས་རྣམས་འབྱུང་ངོ་། །རང་བཞིན་གྱི་གནས་དེ་བཞིན་གཤེགས་པ་ཡབ་ཡུམ་སེམས་ཅན་འདུལ་
བའི་ཕྱིར་དུ་སྙོམས་པར་ཞུགས་པ་ནི་ཕ་མ་གཉིས་སྙོམས་པར་འཇུག་པ་དང་ཆོས་མཐུན། བྱང་ཆུབ་ཀྱི་སེམས་ལས་གྲུབ་པའི་མི་བསྐྱོད་པས་ནམ་མཁའི་ཁམས་ཐམས་ཅད་ཁྱབ་པ་ནི་གཞི་ལ་བྱང་
སེམས་དཀར་དམར་ཞུ་བས་ཕ་མ་གཉིས་ཀྱི་རྩ་སྟོང་ཕྲག་དོན་གཉིས་ཀྱི་ནང་གང་བ་དང་ཆོས་མཐུན་དེས་སེམས་ཅན་ཐམས་ཅད་ལ་བྱིན་གྱིས་བརླབས་པས་ཟག་པ་མེད་པའི་བདེ་བ་དང་ཡིད་བདེ་བ་
དང་ཐོབ་པ་ནི་སེམས་ཅན་དུ་འདོགས་པའི་གཞི། ཕ་མ་གཉིས་ཀྱི་ཕུང་སོགས་བདེ་བས་བརྒྱལ་བ་དང་ཆོས་མཐུན། མི་བསྐྱོད་པ་ཐམས་ཅད་གཞལ་ཡས་ཁང་གི་ནང་དུ་གཅིག་ཏུ་འདྲེས་པ་ནི་ཁུ་ཁྲག་
མངལ་དུ་འདྲེས་པ་དང་ཆོས་མཐུན། དེ་ལ་དང་པོའི་མགོན་པོ་ཞུགས་པ་ནི་བར་དོར་ཤི་ནས་སྐྱེ་གནས་སུ་ཞུགས་པ་དང་ཆོས་མཐུན། ལུས་རྟེན་གཞལ་ཡས་ཁང་དུ་བསྒོམ་པ་ལ་ལམ་དང་འབྲས་བུ་

༄༅། །གཉིས་མ་གཏོགས་གཞི་ལ་ཆོས་མཐུན་སྦྱོར་རྒྱུ་མེད་ཀྱང་། བརྟེན་པ་ལྷ་བསྒོམ་པ་ལ་ཕུང་པོ་ལྔ་རིགས་ལྔར་བསྒོམ་པ་ནི་མངལ་གྱི་སེམས་ཅན་དེའི་ཕུང་པོ་ལྔ་གྲུབ་པ་དང་། ཁམས་
བཞི་ཡུམ་བཞིར་བསྒོམ་པ་ནི་དེའི་ཁམས་བཞི་གྲུབ་པ་དང་། མིག་སོགས་སེམས་དཔར་བསྒོམ་པ་ནི་དེའི་མིག་སོགས་དབང་པོ་ལྔ་གྲུབ་པ་དང་། ཡུལ་ལྔ་རྡོ་རྗེ་མ་ལྔར་བསྒོམ་པ་ནི་དེའི་གཟུགས་
སོགས་སྐྱེ་མཆེད་གྲུབ་པ་དང་། ཡན་ལག་ཁྲོ་བོར་བསྒོམ་པ་ནི་དེའི་ཡན་ལག་ཉིང་ལག་རྫོགས་པ་ཆོས་མཐུན། སྐུ་བྱིན་རླབས་ནི། དེའི་སྐྲ་བ་སྤུ་སེན་མོ་སོགས་ལུས་ཀྱི་གནས་སྐབས་རྫོགས་པ་དང་།
གསུང་བྱིན་རླབས་ནི་དེའི་ངག་སྨྲ་བའི་གནས། བྱེད་པ་ལྕེ་རྐན་གྲུབ་པ་དང་། ཐུགས་བྱིན་རླབས་ནི་ཡིད་ཤེས། ཡུལ་ལ་འཇུག་པའི་དྲན་པ་རྫོགས་པར་གྲུབ་པ་དང་། སེམས་དཔའ་སུམ་བརྩེགས་
བསྒོམ་པ་ནི་དེའི་རག་པ་གནས་སྐབས་པ་དང་། ཕྲ་བ་གཉུག་མའི་ལུས་གྲུབ་པ་དང་། རིགས་བདག་གིས་རྒྱས་འདེབས་པ་ནི་མངལ་གྱི་སེམས་ཅན་དེ་ཕྱིར་བཙས་པ་དང་ཆོས་མཐུན་དུ་སྦྱར་རོ། །

གཞི་ལ་བར་དོ་འཛམ་བུ་གླིང་པའི་མངལ་སྐྱེས་ཁམས་དྲུག་ལྡན་པར་སྐྱེ་བ་ལེན་པ་དང་ཆོས་མཐུན་ཅིང་། སྒྲུབ་པ་པོ་རང་ཉིད་ཀྱི་མ་འོངས་པའི་སྐྱེ་བ་སྦྱོང་བར་བྱེད། ལམ་རྫོགས་རིམ་གྱི་སྐབས་སུ་
དག་དང་མ་དག་གི་སྒྱུ་ལུས་གཉིས་ཀྱི་ལམ་དུས་ཀྱི་ཕྲ་རགས་ཀྱི་སྤྲུལ་སྐུ་འཛིན་པ་དེ་དང་རྣམ་པ་མཐུན་ཅིང། དེ་ལྟ་བུའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་བུ་སངས་རྒྱས་ཀྱི་སའི་ལོངས་
སྤྱོད་རྫོགས་པའི་སྐུ་འདོད་ཁམས་ལ་སོགས་པར་ཕྲ་རགས་ཀྱི་སྤྲུལ་སྐུ་འཛིན་པ་དང་རྣམ་པ་མཐུན། ད་ལྟ་ནས་འབྲས་བུ་ལམ་བྱེད་ཀྱི་ཚུལ་དུ་བྱས་ནས་བསྒོམས་པས་དེ་ལྟ་བུ་མྱུར་དུ་འགྲུབ་པའི་ཐབས་
མཁས་ཁྱད་པར་ཅན་དུ་འགྱུར་རོ། །ལུས་དཀྱིལ་ནི། གྲུབ་ཆེན་དྲིལ་བུ་པས། འགྲོ་བ་འདི་དག་རང་བཞིན་གྱིས། །གྲུབ་པའི་དཀྱིལ་འཁོར་གཉིས་མེད་པའོ། །ཞེས་པས་ལུས་དཀྱིལ་གྱི་བསྒྲུབ་གཞི་
ལུས་ཀྱི་ཆ་དེ་དང་དེ་རྣམས་ནི། རང་སྐྱེས་ཙམ་ནས་རྫོགས་པར་ཡོད་པས་ན་ལུས་ལ་གནད་དུ་བསྣུན་ནས་བསྒོམས་པས་ཡང་དག་པའི་དོན་མཐོང་བར་འགྱུར་ཞིང་། སྒོམ་པའི་ཚུལ་ཡང་རྒྱུད་རྡོར་ཕྲེང་ལས།

༄༅། །ལུས་ཀྱི་གཞལ་ཡས་ཁང་དུ་གྱུར། །སངས་རྒྱས་ཀུན་གྱི་ཡང་དག་བསྟེན། །ཅེས་དཀྱིལ་འཁོར་དང་། ལྷ་བསྒོམ་ཚུལ་ནི། རྩ་རྒྱུད་ལེའུ་བརྒྱད་པ་ལས། ནུ་མའི་དབུས་པར་སྤྱི་གཙུག་
མཐའ་ཡི་བར། །ཆོ་ག་ཤེས་ནས་ཡང་ན་རྐང་པའི་བར། །ལྟེ་བ་སྐེད་པ་གསང་བ་རྒྱལ་བའི་སྲས། །རིགས་ལྔ་རྣམས་ནི་དགོད་པར་རབ་ཏུ་བྱ། །ཞེས་དང་། མདོར་བྱས་ལས། བློ་མིག་ཏུ་བཀོད་ནས་ནི། །
ས་ཡི་སྙིང་པོ་རྣམ་པར་བསྒོམ། །ཞེས་གསུངས་པ་ལྟར་ལུས་དཀྱིལ་བསྒོམས་ནས་སྒོ་གསུམ་བྱིན་གྱིས་བརླབ་པ་ནི། མདོར་བྱས་ལས། དེ་ལྟར་རིགས་གསུམ་དབྱེ་བ་ཡིས། །སོ་སོར་བྱིན་གྱིས་
བརླབས་ནས་ནི། །བློ་དང་ལྡན་པའི་གསང་སྔགས་འདིས། །སླར་ཡང་ཐམས་ཅད་བདག་ཉིད་བྱ། །ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱ་ཀ་ཙིཏྟ་བཛྲ་སྭ་བྷ་ཝ་ཨཏྨ་ཀོཉཧཾ། ཞེས་གསུངས་པ་ལྟར་རོ། །དེ་ལྟར་
སྒོ་གསུམ་བྱིན་གྱིས་བརླབས་པའི་དགོས་པ་ནི། རང་གི་སྒོ་གསུམ་ཐ་མལ་གྱི་སྣང་ཞེན་སྦྱང་བ་དང་། རང་དམ་ཚིག་པ་ལ་ཡེ་ཤེས་པ་བཅུག་ནས་ནུས་ལྡན་དུ་བྱ་བ་དང་། དེ་ལ་བརྟེན་ནས་ལམ་རྫོགས་

རིམ་དང་མཐུན་པའི་འབྲས་བུའི་སྐབས་ཀྱི་རྡོ་རྗེ་གསུམ་མྱུར་དུ་འགྲུབ་པའི་ཆེད་ཡིན་ནོ། །སེམས་དཔའ་སུམ་བརྩེགས་བསྒོམ་པ་ནི། གསང་འདུས་རྩ་རྒྱུད་ལེའུ་བཅུ་གཉིས་པ་ལས། རྣམ་པའི་མཆོག་
རྣམས་ཀུན་ལྡན་པ། །སྐུ་གསུང་ཐུགས་ཀྱི་རྡོ་རྗེ་ཅན། །སྙིང་གར་ཡེ་ཤེས་དམ་ཚིག་དང་། །ཞེས་སོགས་ཀྱིས་བསྟན་པར་བཞེད་ཅིང་། དམ་ཚིག་སེམས་དཔའ་ནི་རགས་པ་གནས་སྐབས་པའི་ལུས་
དང་ཆོས་མཐུན། ཡེ་ཤེས་སེམས་དཔའ་ནི་ཕྲ་བ་གཉུག་མའི་ལུས། ཤིན་ཏུ་ཕྲ་བའི་རླུང་སེམས་ངོ་བོ་དབྱེར་མེད་དུ་གནས་པའི་རླུང་འོད་ཟེར་ལྔ་པ་དང་ཆོས་མཐུན། ཏིང་ངེ་འཛིན་སེམས་དཔའ་ནི་
ཤིན་ཏུ་ཕྲ་བའི་སེམས་དང་ཆོས་མཐུན་ནོ། །དམ་ཚིག་སེམས་དཔའ་ཞེས་པའི་ངེས་ཚིག །དམ་ཚིག་གི་སྐད་དོད་ས་མ་ཡ་ལ། ས་མ་ཏི་ཡང་དག་པར་འགྲོ་བ་དང་། མཱ་ལི་ཏི་འདུ་བ་ལ་འཇུག་པས་
ཡེ་ཤེས་པ་རྣམས་ཡང་དག་པར་འགྲོ་བ་དང་འདུ་བའི་གནས་ཡིན་པས་དམ་ཚིག་སེམས་ཅན་གྱི་དོན་ལ་སེམས་པས་སེམས་དཔའ། ཞེས་གསུངས་པས་སོ། །དེའི་ཐུགས་ཀར་ཡེ་ཤེས་སེམས་དཔའ་

༄༅། །བསྒོམ་དགོས་ཏེ། མདོར་བྱས་ལས། སྙིང་གའི་དབུས་ན་གནས་པ་ཡི། །ཡེ་ཤེས་སེམས་དཔའ་རྣམ་པར་བསྒོམ། །ཏིང་འཛིན་སེམས་དཔའ་ཞེས་བྱ་བའི། །ཡི་གེ་ཧཱུཾ་ནི་དེ་རུ་དགོད། ། །
ཅེས་པས་སོ། །ཡེ་ཤེས་སེམས་དཔའ་ཞེས་པའི་སྒྲ་དོན་ནི། ཡེ་ཤེས་ཀྱི་རང་བཞིན་ཡིན་པས་ན་ཕྲ་བ་སྟེ་ཡེ་ཤེས་ཀྱི་སེམས་དཔའོ། །ཏིང་འཛིན་སེམས་དཔའ་ཞེས་པ་ནི། གནས་འདི་ལ་རྩེ་གཅིག་
ཏུ་དམིགས་ནས་བསྒོམས་པས་ཏིང་ངེ་འཛིན་མཆོག་ལྷན་ཅིག་སྐྱེས་པའི་ཡེ་ཤེས་སྐྱེས་ནས་སྒྲུབ་པ་པོ་ངེས་པར་ལེགས་པ་ལ་སྦྱོར་བས་ན་དེ་སྐད་ཅེས་བྱའོ། །རིགས་བདག་བསྒོམ་པ་ནི། གསང་
འདུས་ལེའུ་བཅུ་གཉིས་པར། དབུ་རྒྱན་རྡོ་རྗེ་མཆོག་འཛིན་པ། །ཞེས་པས་བསྟན་ཏོ། །རིག་མའི་འདོད་ཡོན་ལ་རོལ་པ་ནི། དེ་ཡང་བདག་ཅག་གི་སྟོན་པས་ཀྱང་སྐུ་གསུམ་གྱི་གོ་འཕང་བརྙེས་ནས་
གདུལ་བྱ་དམན་པ་ལ་མོས་པས་ཆགས་བྲལ་གྱི་སྤྱོད་པ། རྒྱ་ཆེན་པོ་ལ་མོས་པ་ལ་ཕ་རོལ་ཏུ་ཕྱིན་པའི་སྤྱོད་པ། ཟབ་མོ་ལ་ལྷག་པར་མོས་པ་ལ་འདོད་ཆགས་ཀྱི་སྤྱོད་པ་སྟེ། རྣམ་པ་གསུམ་བསྟན་པའི་

ཕྲིན་ལས་མཛད་པའི་ནང་ནས་ཕྲིན་ལས་ཕྱི་མ་དང་མཐུན་པའོ། །རིག་མ་འདུ་བྱ་བ་མན་ཆད་འབྲས་བུ་སངས་རྒྱས་ཀྱི་མཛད་པ་རྣམ་པ་མཐུན་པ་ཡིན་ཏེ། རིག་མ་འདུ་བྱས་ནས་དཀྱིལ་འཁོར་རྒྱལ་
མཆོག་གི་ལྷ་རྣམས་བསྐྱེད་དེ་སྤྲོས། སྤྱི་སྒོས་ཀྱི་མཛད་པ་མཛད་པར་བསྒོམ་པ་ནི་སངས་རྒྱས་སྐུའི་མཛད་པ་དང་རྣམ་པ་མཐུན། དེ་ནས་ཕྲ་མོ་བསྒོམ་པ་ནི་ཐུགས་ཀྱི་མཛད་པ་ནང་དུ་ཡང་དག་འཇོག་
པ་ལ་ཞུགས་པ་དང་ཆོས་མཐུན། དེ་ནས་སྔགས་བཟླ་བ་ནི་ཆོས་སྟོན་པའི་གསུང་གི་མཛད་པ་དང་ཆོས་མཐུན། དེ་ནས་གཙོ་བོ་འོད་གསལ་དུ་ཞུགས་པ་ནི་ཞིང་དེར་སྐུ་དངོས་ཀྱི་གདུལ་བྱ་རྫོགས་
ནས་མྱ་ངན་ལས་འདས་ཚུལ་སྟོན་པ་དང་ཆོས་མཐུན། དེ་ནས་ཚད་མེད་བཞིའི་ངོ་བོར་གྱུར་པའི་ལྷ་མོ་བཞིས་ཞུ་བ་གླུས་བསྐུལ་ཏེ་བཞེངས་པ་ནི། སླར་ཡང་ཐུགས་རྒྱུད་ཚད་མེད་བཞིས་བསྐུལ་ཏེ་
ཞིང་གཞན་དུ་སྤྲུལ་པའི་སྐུའི་མཛད་པ་སྟོན་པ་དང་ཆོས་མཐུན། དེ་ནས་བསྟོད་པ་བྱེད་པ་ནི་སངས་རྒྱས་འཇིག་རྟེན་དུ་བྱོན་ནོ་ཞེས་སྙན་པ་བརྗོད་པ་དང་ཆོས་མཐུན། དེ་ནས་མཆོད་པ་ནི་ཞིང་དེའི་

༄༅། །གདུལ་བྱ་རྣམས་ཀྱིས་མཆོད་པ་ཕུལ་བ་བདག་གིར་མཛད་པ་དང་ཆོས་མཐུན་པའི་ཕྱིར། དེས་ན་དགོས་པ་དེའི་ཕྱིར་རིག་མ་འདུ་བྱ་བ་ཡིན་ཅིང་། འདུ་བྱ་རྒྱུའི་རིག་མ་ལ། ཕྱག་རྒྱ་ཞེས་
བརྗོད་པའི་རྒྱུ་མཚན་ཡོད་དེ། ཐབས་ཀྱི་རྡོ་རྗེས་དེ་ལྟ་བུའི་ཤེས་རབ་ལ་རྒྱས་གདབ་པར་བྱ་བ་ཡིན་པས་དེ་ལྟར་བརྗོད་པའི་ཕྱིར་ཏེ། བརྟག་གཉིས་ལས། རྡོ་རྗེ་འདིས་ནི་གདབ་པ་ཡིས། །དེས་ན་ཕྱག་
རྒྱ་བརྗོད་པར་བྱ། །ཞེས་གསུངས་པའི་ཕྱིར། ཕྱག་རྒྱ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། ལས་རྒྱ་དང་ཡེ་རྒྱ་གཉིས། དང་པོ་ནི། ལས་ཀྱིས་འཕངས་པའི་སྐྲ་དང་ནུ་མར་ལྡན་པའི་ཕྱག་རྒྱ་ཡིན་
པས་ན་ལས་རྒྱ་ཞེས་བྱ། དེ་ལ་ཡང་ལས་བྱེད་ཚུལ་གྱི་སྒོ་ནས་སམ། རིགས་ལྔ་སོ་སོས་གཙོ་བོར་བསྟན་བྱ་ལྔ། སྨེ་ཤ་ཅན་གཅིག །བཙོ་བླག་མཁན་གཉིས། ཕྲེང་བརྒྱུད་མཁན་གསུམ། གར་མཁན་བཞི།
བཟོ་བྱད་མཁན་གྱི་བུ་མོ་ལྔ། དྷུ་ཏཱིའི་མར་སྣའི་དབྱིབས་ཀྱི་སྒོ་ནས་དབྱེ་ན་པདྨ་ཅན་སོགས་རིགས་བཞི། ལམ་མཐོ་དམན་གྱི་སྒོ་ནས་དབྱེ་ན་སྔགས་སྐྱེས། ཞིང་སྐྱེས། ལྷན་སྐྱེས་ཀྱི་ཕོ་ཉ་གསུམ་མོ། །

དེ་ལྟ་བུའི་ཕྱག་རྒྱ་དེ་ཉིད་ཐུན་མོང་མ་ཡིན་པའི་སྣོད་རུང་དུ་བྱས་པ། ལྷའི་རྣལ་འབྱོར་ཤིན་ཏུ་བརྟེན་ཅིང་བྱང་སེམས་འཕོ་མེད་དུ་ཕཊ་ཡིག་གི་སྟོབས་ཀྱིས་འཛིན་ནུས་པ་ཞིག་དགོས་སོ། །དེ་ལྟར་
མིན་ན་ཉེས་པ་ཤིན་ཏུ་ཆེ་སྟེ། ཧེ་རུ་ཀ་མངོན་འབྱུང་ལས། རྣལ་འབྱོར་མེད་པར་རྣལ་འབྱོར་ཆོས། །ཕྱག་རྒྱ་ལ་ནི་བགྲོད་འགྱུར་དང་། །ཡེ་ཤེས་མེད་པར་ཡེ་ཤེས་ཚུལ། །དམྱལ་བར་འགྲོ་བ་ཐེ་
ཚོམ་མེད། །ཅེས་གསུངས་པའི་ཕྱིར་རོ། །དེས་ན་ཡུལ་རྟེན་གཉིས་ཀ་མཚན་ཉིད་དང་མི་ལྡན་པའི་རྣལ་འབྱོར་པའི་རྣལ་འབྱོར་པས་ནི་ཡེ་རྒྱ་ལ་བརྟེན་དགོས་ཏེ། རྡོར་སེམས་སྒྲུབ་ཐབས་ལས། ཡང་ན།
སྙིང་ག་ནས་ཡེ་ཤེས་ཀྱི་ཕྱག་རྒྱ་མངོན་པར་སྤྲུལ་ཏེ་ཞེས་སོགས་གསུངས་པ་ལྟར་རོ། །རིག་མའི་འདོད་ཡོན་ལ་རོལ་པའི་དགོས་པ་ནི། རྟེན་བརྟེན་པའི་དཀྱིལ་འཁོར་ཐམས་ཅད་བདེ་སྟོང་དབྱེར་མེད་
ཀྱི་ཡེ་ཤེས་ཀྱི་རྣམ་རོལ་དུ་འཆར་བ་དང་། རྒྱུད་སྡེ་འོག་མ་གསུམ་ལས་འདས་པའི་འཁོར་རྩའི་བདེན་འཛིན་གྱི་གཉེན་པོ་མཆོག་ཏུ་གྱུར་པ་དང་། བསྐྱེད་རིམ་པའི་ཉོན་མོངས་ལམ་བྱེད་དང་། འདོད་

༄༅། །ཡོན་ལམ་བྱེད་ཀྱི་གཙོ་བོར་འགྱུར་བ་དང་། དེ་ལ་བརྟེན་ནས་རྫོགས་པའི་རིམ་པའི་བདེ་ཆེན་འདྲེན་པའི་སྨིན་བྱེད་བླ་ན་མེད་པ་དང་། བསྐྱེད་རིམ་པའི་ལམ་གྱི་སྙིང་པོར་གྱུར་པའོ། །ལྔ་པ་ནི།
དེ་ལྟར་རིམ་པ་དང་པོ་མཐར་ཕྱིན་ནས། །གསང་བའི་སྣ་རྩེ་ཨ་ཝ་དྷུ་ཏཱིའི་ནང་། །དྭངས་མའི་ཐིག་ལེ་རང་སེམས་དབྱེར་མེད་དུ། །གཟུང་བས་མཉམ་གཞག་དགའ་བཞིའི་ཏིང་འཛིན་དང་། །རྗེས་ཐོབ་
རིགས་བརྒྱ་རིགས་ལྔ་རིགས་གསུམ་སོགས། །བདེ་སྟོང་དབྱེར་མེད་ལྷ་ཡི་རྣམ་རོལ་བསྒོམ། །ཞེས་པ་ནི། དེ་ལ་རིམ་པ་དང་པོ་བསྐྱེད་རིམ་གྱི་ལམ་ནས་ཕྱི་དོན་སྣང་བའི་བདེན་ཞེན་འགོགས་པ་
མཐར་ཕྱིན་ནས། ནང་དོན་བདེ་སྟོང་གི་ལྷ་སྐུ་བསྒྲུབ་ཕྱིར་རང་རྡོ་རྗེ་འཆང་ཡབ་ཡུམ་དུ་གསལ་བའི་དབུས་དྲང་པོར་དབུ་མའི་ཡར་སྣ་སྨིན་མཚམས་དང་མར་སྣ་གསང་གནས་རྩེར་ཟུག་པའི་སྣར་
འབར་འཛག་ཞུ་བདེའི་རྐྱེན་གྱིས་དྲངས་པའི་དྭངས་མའི་ཐིག་ལེ་འཕོ་ལ་ཁད་དང་རང་སེམས་དབྱེར་མེད་དུ་བཟུང་བའི་མཉམ་གཞག་ཏུ་དགའ་བ་དང་། མཆོག་དགའ་དང་། ཁྱད་དགའ་དང་། ལྷན་

སྐྱེས་ཏེ་དགའ་བ་བཞིའི་ཏིང་འཛིན་བསྒོམ་ཞིང་དེའི་རྗེས་ཐོབ་ཏུ་མས་བརྟན་ལུགས་ལས་ལྡོག་པའི་ཐིག་ལེ་སྙིང་གར་དྲངས་པ་རྣམ་བྱང་གི་སྐུར་སྨིན་པ་ཞི་བ་བཞི་བཅུ་རྩ་གཉིས་དང་། དེའི་གདངས་
དུང་ཁང་དུ་ཁྲག་འཐུང་ལྔ་བཅུ་རྩ་བརྒྱད་དུ་ཤར་བའི་རིགས་བརྒྱའམ། ཡང་ན་འཁོར་ལོ་ལྔ་རིགས་ལྔའམ། སྐུ་གསུང་ཐུགས་ཀྱི་གནས་གསུམ་དུ་རིགས་གསུམ་སོགས་སུ་གསལ་བའི་བདེ་སྟོང་དབྱེར་
མེད་ཀྱི་ལྷར་སྣང་བསྒོམ་པ་གཞུང་ཚིག་གི་དངོས་བསྟན་ཡིན་ཞེས་མཁས་པ་དག་བཞེད་དོ། །འདུས་པའི་ལུགས་སུ། ཐ་མལ་གྱི་སྣང་ཞེན་རགས་པའི་ལྷའི་རྣལ་འབྱོར་གྱིས་གཅོད་ནུས་པའི་མཚམས་
ནས་རྟོག་པའི་རྣལ་འབྱོར་ཕྲ་མོ་ལ་བསླབ་པ་ཐིག་ལེའི་ནང་དུ་དཀྱིལ་འཁོར་ཡོངས་རྫོགས་གསལ་བའི་ཕྲ་མོ་བསྒོམ་པ་དང་། རགས་པ་མཐར་མ་ཕྱིན་ཀྱང་ཕྲ་མོ་ཙམ་ཡང་བསྒོམ་པར་བཞེད་དེ། རྩ་
རྒྱུད་ལེའུ་གསུམ་པ་ལས། རིན་ཆེན་ཆེན་པོ་ཁ་དོག་ལྔ། །ཡུངས་ཀར་གྱི་ནི་འབྲུ་ཚད་ཙམ། །སྣ་ཡི་རྩེ་མོར་ནན་ཏན་དུ། །རྣལ་འབྱོར་གྱིས་ནི་རྟག་ཏུ་བསྒོམ། །རིན་ཆེན་བརྟན་པར་གྱུར་ན་སྤྲོ། །བརྟན་

༄༅། །པར་མ་གྱུར་མི་སྤྲོའོ། །ཞེས་གསུངས་པ་ལྟར། ཕྱག་མཚན་ལྷ་སྐུ་རིམ་པར་སྤྲོ་བསྡུ་བྱ། མཐར་འཇོག་པ་ན་རྩ་བའི་དམིགས་རྟེན་སྣ་བུ་གནས་དྲངས་ཏེ་སྙིང་གའི་ཏིང་འཛིན་སེམས་དཔའ་
ལ་བསྡུ། དེ་བཞིན་དུ་གསང་བའི་སྣ་རྩེའི་ཐིག་ལེ་ལ་སེམས་བརྟན་པ་ན་རྡོ་རྗེ་དང་པདྨ་འདུ་བྱས་ཏེ། ཐིག་ལེ་དེ་ཉིད་ཡུམ་གྱི་པདྨར་བྱུང་བའི་ནང་དུ་རྟེན་དང་བརྟེན་པའི་དཀྱིལ་འཁོར་ཡོངས་རྫོགས་
བསྒོམ་པ་ལ་སེམས་བརྟན་པའོ། །སྤྱིར་ཕར་ཕྱིན་ཐེག་པའི་སྐབས་སུ་ཡིད་ཤེས་རགས་པས་སྟོང་ཉིད་བསྒོམ། རྒྱུད་སྡེ་འོག་མ་གཉིས་ཀྱི་སྐབས་སུ་ཡེ་རྒྱ་དང་། བལྟས་པ་དང་། དགོད་པ་དང་། ལག་
པ་བཅངས་པ་ལས་བྱུང་བའི་བདེ་བའི་སྟོང་ཉིད་བསྒོམ། བླ་མེད་ཀྱི་སྐབས་སུ་བདེན་འཛིན་དང་གཉིས་སྣང་འཁྲུལ་པའི་བག་ཆགས་གཡོ་བྱེད་ཀྱི་རླུང་སྙིང་གར་ཐིམ་པ་ལས་བྱུང་བའི་ལྷན་སྐྱེས་ཀྱི་
བདེ་བས་སྟོང་ཉིད་བསྒོམ་པ་ཡིན་པའི་ཕྱིར། དེ་ལྟ་བུའི་ལྷན་སྐྱེས་ཀྱི་བདེ་སྟོང་དབྱེར་མེད་ཀྱི་བདེ་བ་དེ་ཡང་ཕྱི་ནང་གི་རྐྱེན་ཁྱད་པར་ཅན་གཉིས་བོ་གང་རུང་གི་སྒོ་ནས་བསྒྲུབ་དགོས་ཏེ། རང་དང་

ཡུལ་རྟེན་མཚན་ཉིད་ཚང་བའི་ལས་རྒྱུ་དང་། ཡེ་རྒྱ་གང་རུང་གི་དྷཱུ་ཏིའི་མར་སྣ་གཉིས་རྩེ་སྤྲད་དེ་སྙོམས་པར་འཇུག་པ་དང་། ཡང་ན་ནང་རྡོ་རྗེའི་ལུས་ལ་གནད་དུ་བསྣུན་ནས་བསྒྲུབ་དགོས་པའི་ཕྱིར། །
རྒྱུད་སྡེ་སོ་སོའི་ལམ་སྲོལ་གྱི་གནད་དུ་བསྣུན་ཚུལ་མི་འདྲ་བ་མང་དུ་ཡོད་ཀྱང་། དགའ་བ་བཞི་དང་སྟོང་པ་བཞིས་དྲངས་ནས་ལྷན་སྐྱེས་ཀྱི་བདེ་ཆེན་འདྲེན་པའོ། །ལམ་བསྒོམས་པ་དང་མ་བསྒོམས་
པའི་གང་ཟག་གཉིས་ཀ་ལ་བྱང་སེམས་སྤྱི་བོ་ནས་རྟགས་ཀྱི་བར་འབབ་པ་ཡོད་ལ། བྱང་སེམས་ཞུ་སླ་བའི་རིགས་འགའ་ཞིག་ལ་དྷཱུ་ཏིར་དམིགས་པ་གནད་དུ་བསྣུན་མ་ཐག་ཏུ་བྱང་སེམས་འབབ་པ་
ཡོད་པས། དེ་དག་ལ་ནི་མན་ངག་གི་སྟོབས་ཀྱིས་བཟློག་པ་དང་འགྲེམས་པ་སོགས་ཤེས་དགོས་ཀྱང་། རླུང་དབུ་མར་ཐིམ་པའི་བྱང་སེམས་འབབ་པ་ལ་ནི་དེ་ལྟར་བྱེད་མི་དགོས་ཏེ། དེ་ལ་ནི་བྱང་
སེམས་གཡོ་བྱེད་ཀྱི་རླུང་རྣམས་ཐིམ་ཟིན་པའི་ཕྱིར། དེ་ལྟར་བྱང་སེམས་སྤྱི་བོ་ནས་མགྲིན་པ། སྙིང་ག །ལྟེ་བ། གསང་གནས་སུ་སླེབ་པ་ན་དགའ་བ་བཞིར་འཇོག་པ་རྡོ་རྗེ་ཕྲེང་བ་ལས་བཤད་ཅིང་།

༄༅། །དེ་ལྟ་བུའི་དགའ་བ་བཞི་ལ་བྱང་སེམས་དཀར་པོ་འབབ་པའི་ཆ་ནས་དགའ་བ་རེ་རེ་ལ་བཞི་བཞིར་ཕྱེ་ནས་བཅུ་དྲུག་དང་། བྱང་སེམས་དམར་པོ་འབབ་པའི་ཆ་ནས་དགའ་བ་བཞི་པོ་རེ་
རེ་ལ་གསུམ་དུ་ཕྱེ་བས་བཅུ་གཉིས་བཤད་དེ། ཕྱག་ཆེན་ཐིག་ལེ་ལས། རི་བོང་མཚན་མའི་ཆ་འདི་རྣམས། །གནས་བཞི་པོ་རེ་རེ་ལ་ཆ་བཞིར་བྱས་པའི་མཚམས་རེར་བདེ་བ་རེ་མྱོང་བ། དགའ་བའི་
ཐིག་ལེ་བཅུ་དྲུག་སྟེ། །ཨཱ་ལིའི་ངོ་བོར་ཤེས་པར་བྱ། །འཁོར་ལོ་བཞི་རུ་རིམ་པ་ལས། །ཇི་སྐད་བཤད་རྣམས་དེ་ལྟར་ནའང་། །ཉི་མའི་བཅུ་གཉིས་རྣམས་སུ་བཤད། །གནས་བཞི་པོ་རེ་རེ་ལ་ཆ་གསུམ་དུ་བྱས་
བའི་མཚམས་རེ་རྡུལ་འབབ་པའི་སྒོ་ནས། མཆན། ཅེས་གསུངས་པའི་ཕྱིར་རོ། །དེ་ལྟར་ཡས་བབ་དང་མས་བརྟན་གྱི་དགའ་བཞི་འདྲེན་པར་བྱའོ། །སྔར་བཤད་པའི་ཕྲ་མོའི་རྣལ་འབྱོར་བསྒོམས་པས་རླུང་དབུ་མར་
ཞུགས་གནས་ཐིམ་གསུམ་བྱས་པ་ལས་ཀུནྡ་ལྟ་བུའི་བྱང་སེམས་དབུ་མའི་ནང་དུ་བབས་པས་རེག་བྱ་ཁྱད་པར་ཅན་སྐྱེ། དེས་དམིགས་རྐྱེན་བྱས་པས་ལུས་ཚོར་བདེ་བ་སྐྱེ། དེས་དེ་མ་ཐག་རྐྱེན་

བྱས་པས་ཡིད་བདེ་སྐྱེ། དེ་དང་སྟོང་ཉིད་ཕྲ་མོ་གཉིས་ཡུལ་ཡུལ་ཅན་དབྱེར་མེད་དུ་སྦྱར་ནས་རྩེ་གཅིག་ཏུ་མཉམ་པར་འཇོག རྗེས་ཐོབ་ཏུ་གང་ཤར་ཐམས་ཅད་བདེ་སྟོང་གི་རྣམ་རོལ་དུ་འཆར་བ་དང་།
དེ་ལྟ་བུའི་བདེ་སྟོང་དབྱེར་མེད་ཀྱི་ཡེ་ཤེས་ཀྱི་གཟུགས་རྣམས་ཀྱང་རིགས་བརྒྱ་རིགས་ལྔ་རིགས་གསུམ་དང་། ཁྱད་པར་ལུས་དབེན་མཐར་ཐུག་གསང་ཆེན་རིགས་གཅིག་བསྒོམ་པར་བྱས་ཏེ། བྲམ་
ཟེ་ཆེན་པོ་ས་ར་ཧས། གཉིས་སུ་མི་བྱ་གཅིག་ཏུ་བྱ་བ་སྟེ། །རིགས་ལ་བྱེ་བྲག་དག་ཏུ་མ་འབྱེད་པར། །ཁམས་གསུམ་མ་ལུས་འདི་དག་ཐམས་ཅད་ནི། །འདོད་ཆགས་ཆེན་པོ་གཅིག་ཏུ་ཁ་དོག་སྒྱུར་
ཅིག་དང་། ཞེས་སོགས་དང་། དེ་རིང་ཉིད་དུ་མགོན་པོ་ད་ལྟ་འཁྲུལ་པ་ཆད། །ཞེས་གསུངས་པའི་ཕྱིར་རོ། །རིགས་བརྒྱ་སོགས་ཀྱི་དབྱེ་ཚུལ་འདུས་པ་ལྟར་ན། བདེ་སྟོང་གི་རྒྱས་བཏབ་པའི་སྒོ་ནས་
ཕུང་པོ་རེ་རེ་ལ་ཆ་ཤས་ལྔ་ལྔར་ཕྱེ་སྟེ། དེ་བཞིན་གཤེགས་པ་ལྔ་ལ་རིགས་ལྔ་ལྔར་ཕྱེ་ནས་བསྒོམ་པ་ནི་ཕུང་པོ་ལ་རིགས་ལྔར་བསྒོམ་པའི་ལུས་དབེན་ཡིན་ཏེ། རྩ་རྒྱུད་ལས། མདོར་ན་ཕུང་པོ་

༄༅། །ལྔ་རྣམས་ནི། །སངས་རྒྱས་ལྔ་ནི་རབ་ཏུ་བསྒྲགས། །ཞེས་པས་སོ། །དེ་བཞིན་དུ་བདེ་སྟོང་གི་རྒྱས་བཏབ་པའི་ཁམས་བཞི་རེ་རེ་ལ་ལྔ་ལྔར་ཕྱེ་སྟེ་ཡུམ་བཞི་ལ་རིགས་ལྔ་ལྔར་ཕྱེ་ནས་
བསྒོམ་པ་ནི་ཁམས་བཞིར་བསྒོམ་པའི་ལུས་དབེན་ཡིན་ཏེ། དེ་ཉིད་ལས། ས་ནི་སྤྱན་ཞེས་བྱ་བ་ཡིན། །ཆུ་ཡི་ཁམས་ནི་མཱ་མ་ཀཱི། །མེ་ནི་གོས་དཀར་མོ་ཡིན་ནོ། །རླུང་ནི་སྒྲོལ་མ་རབ་ཏུ་བསྒྲགས། །
ཞེས་པས་སོ། །དེ་བཞིན་དུ་བདེ་སྟོང་གི་རྒྱས་བཏབ་པའི་སྐྱེ་མཆེད་དྲུག་རེ་རེ་ལ་ལྔ་ལྔར་ཕྱེ་སྟེ་ས་སྙིང་སོགས་དྲུག་པོ་ལ་རིགས་ལྔ་ལྔར་ཕྱེ་ནས་བསྒོམ་པ་ནི་མིག་སོགས་སེམས་དཔར་བསྒོམ་པའི་
ལུས་དབེན་ཡིན་ཏེ། དེ་ཉིད་ལས། རྡོ་རྗེའི་སྐྱེ་མཆེད་ཉིད་དག་ཀྱང་། །བྱང་ཆུབ་སེམས་དཔའི་དཀྱིལ་འཁོར་མཆོག །ཅེས་པས་སོ། །དེ་བཞིན་དུ་བདེ་སྟོང་གི་རྒྱས་བཏབ་པའི་གཟུགས་སོགས་ཡུལ་
ལྔ་རེ་རེ་ལ་ལྔ་ལྔར་ཕྱེ་སྟེ་རྡོ་རྗེ་མ་ལྔ་ལ་རིགས་ལྔ་ལྔར་ཕྱེ་ནས་བསྒོམ་པ་ནས་ཡུལ་ལྔ་རྡོ་རྗེ་མ་ལྔར་བསྒོམ་པའི་ལུས་དབེན་ཡིན་ཏེ། དེ་ཉིད་ལས། གཟུགས་སྒྲ་ལ་སོགས་སྔགས་པ་ཡི། །ལྷ་ཉིད་

དུ་ནི་རྟག་ཏུ་བསྒོམ། །ཞེས་གསུངས་པའི་ཕྱིར། དེ་ནས་དམ་པ་རིགས་བརྒྱའི་ལྷ་རྣམས་རིགས་ལྔ་སོ་སོའི་སྐུ་མདོག་དང་། ཕྱག་མཚན་རང་གི་རྩ་བའི་ཕྱག་མཚན་འཛིན་པའོ། །ཁྲོ་བོ་བཅུ་དང་བྱམས་
པ་ཀུན་བཟང་གཉིས་ལ་རྡོ་རྗེ་ཕྲེང་བར་ལུས་དབེན་གསུངས་ཀྱང་སྐབས་འདིར་མི་སྟོན་པའི་རྒྱུ་མཚན་ཡོད་དེ། རགས་པ་ཉེར་ལྔའི་སྐྱེ་རིམ་དང་ཐིམ་རིམ་གྱི་དབང་དུ་མཛད་ནས་མ་གསུངས་སོ། །དེས་ན་
ལུས་དབེན་གྱི་ལྷ་ལ་རྒྱས་པར་ཕྱེ་ན་བརྒྱ་དྲུག་ཅུ། དེའི་སྟེང་དུ་དབྱེ་གཞིའི་ལྷ་སོ་གཉིས་བསྣན་པས་བརྒྱ་གོ་གཉིས་སོ། །སྒྱུ་འཕྲུལ་སྙིང་པོ་ལ། ལམ་རིམ་ལས། ཉི་ཁྲི་བཞི་སྟོང་དུས་གཅིག་གསལ། །
ཞེས་དང་། ཁྲོ་བོ་ལ་སྟོང་བཞི་བརྒྱ་ལྔ་བཅུ་དང་། བདུན་ཁྲི་དྲུག་སྟོང་བརྒྱད་བརྒྱ་ལྔ་བཅུ་དང་། བསམ་ཡས་ལྷུན་གྲུབ་ཀྱི་དཀྱིལ་འཁོར་གསུངས་སོ། །བདེ་སྟོང་གི་རྒྱས་བཏབ་པའི་ས་ཆུ་མེ་རླུང་རྣམ་
ཤེས་ལྔ། རྣམ་སྣང་། རིན་འབྱུང་། འོད་དཔག་མེད། དོན་གྲུབ། མི་བསྐྱོད་པ་སྟེ་རིགས་ལྔར་བསྒོམ་པ་ནི་དེ་ཉིད་རིགས་ལྔར་བསྒོམ་པའི་ལུས་དབེན་ཡིན་ཏེ། རྒྱུད་ཕྱི་མ་ལས། དེ་ཉིད་རྣམ་པ་ལྔ་

༄༅། །རུ་བཤད། །ཅེས་པས་བསྟན་ཏེ། དམ་པ་རིགས་བརྒྱ་པོ་དེ་ཡང་རིགས་ལྔར་འདུ་ཞིང་། དབེན་གཞི་བརྒྱ་པོ་དེ་ཡང་དབེན་གཞི་ལྔར་འདུ་སྟེ། རྣམ་སྣང་ཉི་ཤུའི་དབེན་གཞི་ནི་རྩ་བའི་རྣམ་
སྣང་གི་དབེན་གཞི་སོགས་སུ་འདུ་བའི་ཕྱིར་རོ། །བདེ་སྟོང་གི་རྒྱས་བཏབ་པའི་སྒོ་གསུམ་པོ་རིན་འབྱུང་དང་རྣམ་སྣང་གཉིས་སྐུ་རྡོ་རྗེ། དོན་གྲུབ་དང་འོད་དཔག་མེད་གསུང་རྡོ་རྗེ། རྡོ་རྗེ་འཆང་དང་
མི་བསྐྱོད་པ་ཐུགས་རྡོ་རྗེར་བསྡུས་ནས་བསྒོམ་པ་ནི་གསང་བ་རིགས་གསུམ་དུ་བསྒོམ་པའི་ལུས་དབེན་ཡིན་ཏེ། རྒྱུད་ཕྱི་མ་ལས། གསང་བ་རྣམ་པ་གསུམ་དུ་བཤད། །ཅེས་པས་སོ། །དབེན་གཞི་ལྔ་
པོ་དེ་ཡང་གསུམ་དུ་འདུ་སྟེ། ལུས་ངག་ཡིད་གསུམ་རྣམ་པར་དག་པ་རྡོ་རྗེ་གསུམ་གྱི་དབེན་གཞིར་འདུ་བས་སོ། །སྒོ་གསུམ་དང་ལྡན་པའི་སྒྲུབ་པ་པོ་རྡོ་རྗེ་གསུམ་དང་ལྡན་པའི་རྡོ་རྗེ་འཆང་གཅིག་ཏུ་
བསྒོམ་པ་ནི་གསང་ཆེན་རིགས་གཅིག་གི་ལུས་དབེན་མཐར་ཐུག་ཡིན་ཏེ། རྒྱུད་ཕྱི་མ་ལས། ལྷག་པའི་ལྷ་ནི་གསང་ཆེན་ཏེ། །ཞེས་པས་སོ། །དྲུག་པ་ནི། སླར་ཡང་དབེན་པ་གསུམ་གྱི་རིམ་པ་དང་། །

ཀུན་རྫོབ་སྒྱུ་མ་དོན་དམ་འོད་གསལ་ཉིད། །བདེན་གཉིས་དབྱེར་མེད་ཟུང་འཇུག་ཉམས་ལེན་རྣམས། །གསང་བ་སྙིང་པོ་དཔལ་ལྡན་འདུས་པ་དང་། །བསྐྱེད་པ་མ་ཧཱ་ཡོ་ག་ཇི་བཞིན་དུ། །བསྐྱེད་རྫོགས་
ཟབ་མོའི་དོན་རྣམས་མངོན་གྱུར་ཤོག །ཅེས་པ་ནི། ལུས་དབེན་སྐུ་རྡོ་རྗེ། ངག་དབེན་གསུང་རྡོ་རྗེ། སེམས་དབེན་ཐུགས་རྡོ་རྗེ་གསུམ་གྱི་རྣལ་འབྱོར་ཕྲ་ཏིག་གི་བར་བསྒོམས་པའི་རྗེས་ལ་རྩ་གསུམ་
འཁོར་ལོ་དྲུག་གི་བྱེད་པ་བཅིངས་པའི་དྷཱུ་ཏིའི་མར་སྣེར་ཉི་གདན་ལ་རང་སེམས་ཐིག་ལེ་སྔོན་པོའི་རྣམ་པར་ཕབ་པ་ལ་རླུང་སེམས་དབྱེར་མེད་དུ་དྲིལ་བས་དམིགས་པའི་རིམ་པ་ལ་བསླབ་པས་དབུ་
མར་རླུང་ཞུགས་གནས་ཐིམ་གསུམ་གྱི་རྟགས་དང་། དེ་བཞིན་དུ་སྣང་མཆེད་ཐོབ་གསུམ། སྟོང་པ་བཞིའི་འོད་གསལ་དང་བཅས་པ་ངོས་བཟུང་ནས་ཆོས་ལོངས་སྤྲུལ་གསུམ་གྱི་བསྲེབ་གསུམ་ལ་
བསླབ་པ་ནི་རང་ངོའི་མཉམ་གཞག་དང་། དབང་པོ་ཡུལ་ལས་འཇུག་དུས་གང་སྣང་སྟོང་པ་བདེ་བའི་ལྷ་སྐུར་འཆར་བ་ནི་རྗེས་ཐོབ་རྐྱང་པ་ཡིན་ནོ། །རྗེས་ལ་བསྒྲུབ་བྱ་བདེན་པ་གཉིས་ཀྱི་རྫོགས་རིམ་

༄༅། །ལས་དང་པོ་ཀུན་རྫོབ་སྒྱུ་མ་ནི་འོད་གསལ་གྱི་བཞོན་པར་གྱུར་པའི་རླུང་གི་ཉེར་ལེན་དང་། རང་སེམས་ལྷན་ཅིག་སྐྱེས་པའི་རྐྱེན་ལས་རླུང་སེམས་ཙམ་ལས་གྲུབ་པའི་རྡོ་རྗེ་འཆང་གི་
སྐུ་རྣམ་སྨིན་གྱི་ལུས་རྟེན་འདིལ་གོས་གཞན་པ་ཞིག་ལྡང་བ་སྟེ། དེ་ནི་ལོངས་སྐུ་ལྟ་བུའི་བཞིན་ལག་གི་རྣམ་པ་ཅན་ཡིན་ཡང་། རྣལ་འཕྲུལ་དུ་མར་སྟོན་ནུས་ཤིང་། དེའི་བསྒྲུབ་གཞིའང་གཉིད་གྱི་
འོད་གསལ་ལས་བྱུང་ཞིང་། རྨི་ལམ་གྱི་ལུས་ད་ལྟ་རྣམ་སྨིན་གྱི་ལུས་འདི་དང་འབྲེལ་བ་ཅན་ཡིན་ལ། སླད་ཀྱི་བར་དོ་ལོངས་སྐུར་འགྲུབ་པའི་ཉེར་ལེན་དུ་འགྱུར་བས་ན་སྒྱུ་མའི་སྐུ་ཞེས་བརྗོད་ཀྱིས། 
ལམ་གྱི་གནས་སྐབས་ན་སེམས་བསྐྱེད་ཀྱི་འཕེན་པས་སེམས་ཅན་ཐམས་ཅད་ཀྱི་སྒོ་གསུམ་དང་། སྒྱུ་ལུས་པའི་སྐུ་རྡོ་རྗེ་རྣམ་པར་སྣང་མཛད། གསུང་རྡོ་རྗེ་འོད་དཔག་མེད། ཐུགས་རྡོ་རྗེ་མི་བསྐྱོད་
པར་གསལ་བའི་དམ་ཚིག་སེམས་དཔའ་ལ་སོ་སོའི་ཐུགས་ཀར་རིམ་བཞིན་སྐུ་གསུང་ཐུགས་ཀྱི་ཡི་གེ་གསུམ་གསལ་བ་ལ་ཡེ་ཤེས་སེམས་དཔའ། སོ་སོའི་མགོར་ཐིག་ལེ་ནཱ་ད་དང་བཅས་པའི་

ཏིང་འཛིན་སེམས་དཔའ་སུམ་བརྩེགས་གསལ་ཞིང་སོ་སོའི་ཏིང་འཛིན་སེམས་དཔའ་ལས་འོད་ཟེར་འཕྲོས་པས་སྣོད་བཅུད་ཐམས་ཅད་འོད་དུ་ཞུ་བ་དམ་ཚིག་སེམས་དཔའ་དང་། དེ་འོད་དུ་ཞུ་བ་ཡེ་
ཤེས་སེམས་དཔའ་ལ། དེ་འོད་དུ་ཞུ་བ་ཏིང་འཛིན་སེམས་དཔའ་ལ་ཐིམ་པའི་ངང་དུ་མཉམ་པར་བཞག་༼རང་གི་མེ་ཡོང་ལ་ཧས་བཏབ་པ་བཞིན་བསྡུ་བ་རིལ་འཛིན། མཆན།༽པས་ཞུགས་གནས་ཐིམ་གསུམ་གྱི་རྟགས་སྣང་
སྨིག་རྒྱུ་དུ་བ་ལ་སོགས་པ་དང་སྣང་མཆེད་ཐོབ་གསུམ་དང་སྟོང་པ་བཞི་འཆར་བའི་ཐམས་ཅད་སྟོང་པ་འོད་གསལ་ལ་མཉམ་པར་འཇོག ལྷ་སྐུ་རིམ་གྱིས་བསྡུ་བ་ནི་རྗེས་གཞིག་དང་། དེ་ལས་ལྡང་
བ་ན་མ་དག་པའི་སྒྱུ་ལུས་དག་པའི་སྒྱུ་ལུས་སུ་བསྒོམ་པའོ། །གཉིས་པ་དོན་དམ་འོད་གསལ་ནི། སྒྱུ་ལུས་ཀྱི་སེམས་དཔའ་སུམ་བརྩེགས། དེ་སྡུད་རིམ་གཉིད་ཀྱི་འོད་གསལ་དུ་བཅུག་པའི་སྟོང་ཉིད་
ལ་མཉམ་པར་བཞག་པས་ཞུགས་གནས་ཐིམ་གསུམ་དང་། སྣང་མཆེད་ཐོབ་གསུམ་ཀྱི་རྗེས་སྟོང་བཞིའི་འོད་གསལ་ལྷན་སྐྱེས་གྱི་བདེ་བས་ཐབས་བྱས་ཏེ་དངོས་པོའི་གནས་ལུགས་མ་ནོར་བར་རྟོགས་

༄༅། །པས་རང་རྒྱུད་ལྡན་གྱི་གང་ཟག་འཕགས་པར་སོང་། བར་ཆད་མེད་ལམ་རྒྱུད་ལ་སྐྱེས་ནས་བདེན་གཉིས་ཟུང་དུ་འཇུག་པའི་རྣལ་འབྱོར་མངོན་དུ་བྱེད་པ་བསྐྱེད་པ་མ་ཧཱ་ཡོ་གའི་བསྐྱེད་
རྫོགས་ཟབ་མོའི་དོན་ལ་སྨོན་པ་ཡིན་ནོ། །རིམ་ལྔ་འདི་ལ་དབྱེ་བསྡུའི་བཞེད་པ་མང་ཡང་། ཀླུ་སྒྲུབ་ཞབས་ཀྱི་རིམ་ལྔའི་མདོར་བསྟན་དུ། རྡོ་རྗེའི་བཟླས་པ། སེམས་ལ་དམིགས་པ། སྒྱུ་ལུས། འོད་
གསལ། ཟུང་འཇུག་དང་ལྔར་མཛད་པ་ཉིད་གྲགས་ཆེ་ཞེས་རྗེ་ཕྲིན་ལས་ཞབས་ཀྱིས་གསུངས། དབེན་པ་གསུམ་ནི། ལུས་དབེན་སྐུ་རྡོ་རྗེའི་ཏིང་ངེ་འཛིན་དང་། ངག་དབེན་གསུང་རྡོ་རྗེའི་ཏིང་
ངེ་འཛིན་དང་། སེམས་དབེན་ཐུགས་རྡོ་རྗེའི་ཏིང་ངེ་འཛིན་རྣམས་སོ། །དེ་དག་ཀྱང་མཐར་ཐུག་གི་དོན་ལ། སྤྱོད་བསྡུས་ལས། བསྐྱེད་པའི་རིམ་པ་ནས་བརྩམས་ཏེ། ལུས་རྣམ་པར་དབེན་པའི་མཐར་
ཐུག་པའི་བར་དུ་རྡོ་རྗེ་གསུམ་ལ་སོགས་པས་ཀྱང་མཚན་ཉིད་ལ་ལྷག་པར་མོས་པ་ཙམ་ལགས་ཏེ། དེ་བས་ན་ལུས་རྣམ་པར་དབེན་པ་ལ་ལྷའི་གཟུགས་མེད་དེ། ལུས་ནི་རྡུལ་ཕྲ་རབ་བསགས་པ་ཙམ་

མེད་པའི་ཕྱིར་རོ། །རིག་རྣམ་པར་དབེན་པའི་མཐར་ཐུག་པ་ཡང་འཇུག་པ་ལ་སོགས་པའི་རིམ་གྱིས་རྡོ་རྗེའི་བཟླས་པ་ཙམ་ཡོངས་སུ་ཤེས་པ་སྟེ། དེ་ལའང་ལྷའི་རྣམ་པ་མེད་དེ། སྒྲ་རྣམས་ནི་བྲག་
ཆ་ལྟ་བུ་ཡིན་པའི་ཕྱིར་རོ། །སེམས་རྣམ་པར་དབེན་པའི་མཐར་ཐུག་པ་ཡང་རང་བཞིན་གྱིས་སྣང་བ་ཙམ་ཡོངས་སུ་ཤེས་པ་ཙམ་དུ་ཟད་པས། དེར་ཡང་རྣམ་པ་ཐམས་ཅད་ཀྱི་མཆོག་དང་ལྡན་པའི་
ལྷ་སྐུའི་ངོ་བོ་རྙེད་པར་མི་འགྱུར་སྟེ། སེམས་ནི་སྣང་བ་ཙམ་ཡིན་པའི་ཕྱིར་རོ། །རིགས་པ་འདིས་ནི་ཀུན་རྫོབ་ལ་བརྟེན་ནས་གནས་པ་རྙེད་པ་མི་འགྱུར་རོ། །དེ་བས་ན་ཡེ་ཤེས་ཙམ་ཐ་མལ་གྱི་སྣང་
ཞེན་འོད་གསལ་དུ་བསྡུས་པའི་ངང་ནས་རང་གི་སེམས་ལྷ་སྐུར་བསྐྱེད་པ༼མཆན། གྱི་ལྷ་ཉིད་དུ་བསྐྱེད་པ་སློབ་དཔོན་གྱི་ཞལ་སྔ་ནས་རྟོགས་པར་བགྱིད་པར་འཚལ་ལོ། །༽ཞེས་གསུངས་པ་ལྟར། དབེན་གསུམ་མཐར་ཕྱིན་ནས་བདེན་
གཉིས་སོ་སོའི་རྫོགས་རིམ་དང་། བདེན་གཉིས་ཟུང་འཇུག་གི་རྫོགས་རིམ་ལ། བསླབ་པར་བྱ་སྟེ། དང་པོ་ཀུན་རྫོབ་སྒྱུ་མའི་རྫོགས་རིམ་ནི། དེ་ཡང་སེམས་ཅན་རྣམས་ལ་རང་ཆས་སུ་ཡོད་པའི་

༄༅། །ཤིན་ཏུ་ཕྲ་བའི་རླུང་སེམས་གཉིས་ནི་སྒྱུ་ལུས་ཀྱི་བསྒྲུབ་གཞི། དེ་ཉིད་ཐབས་ལ་མཁས་པའི་རྣལ་འབྱོར་པ་ལ་སྒྱུ་མའི་སྐུར་ཤར་ནས་འཚང་རྒྱ་བ་ཡིན་ཏེ། རིམ་ལྔ་ལས། འགྲོ་ཀུན་རང་།
དབང་མེད་པ་སྟེ། །རང་དབང་དུ་ནི་འབྱུང་མ་ཡིན། །དེ་ཡི་རྒྱུ་ནི་འོད་གསལ་བ། །འོད་གསལ་ཐམས་ཅད་སྟོང་པའོ། །སེམས་གང་གིས་ནི་བྱིས་པ་རྣམས། །འཁོར་བའི་འཆིང་བས་བཅིངས་གྱུར་པ། །
སེམས་དེ་ཉིད་ཀྱི་རྣལ་འབྱོར་པ། །བདེ་གཤེགས་གནས་སུ་འགྲོ་བར་འགྱུར། །ཞེས་སོ། །མདོར་ན་སེམས་ཅན་སྐྱེ་འཆི་གནས་གསུམ་བར་དོ་དང་བཅས་པ་ཐམས་ཅད་རང་རྒྱུད་ཤིན་ཏུ་ཕྲ་བའི་རླུང་
སེམས་ཀྱི་ཆོ་འཕྲུལ་དང་། ཤིན་ཏུ་ཕྲ་བའི་རླུང་སེམས་གཉིས་པོ་དེ་འགྲོ་བ་བཟང་ངན་སྣ་ཚོགས་སུ་འགྲོ་བར་གསུངས་ཏེ། རྡོ་རྗེ་ཕྲེང་བ་ལས། སྐྱེ་དང་གནས་དང་འཇིག་པ་དང་། །སྲིད་པ་བར་མར་
གནས་པ་སྟེ། །ཇི་སྲིད་འཇིག་རྟེན་གྱིས་བཏགས་པ། །སེམས་ཀྱི་རླུང་གི་རྣམ་འཕྲུལ་ལོ། །ཞེས་གསུངས་པ་ལྟར་རོ། །རགས་པ་གནས་ཆུའི་ཚ་བ་ལྟ་བུ་སྐབས་པའི་ལུས་དང་། ཕྲ་བའི་ཆུའི་གཤེར་པ་

ལྟ་བུ་གཉུག་མའི་ལུས་གཉིས་ལས། ཕྱི་མ་ནི་སྒྱུ་ལུས་ཀྱི་བསྒྲུབ་གཞིའོ། །སྒྱུ་ལུས་དེས། སེམས་ཅན་ཐམས་ཅད་ཀྱི་གཉུག་མའི་ལུས་ཀྱང་རང་གི་སྒྱུ་ལུས་དང་འདྲ་བ་མངོན་སུམ་དུ་མཐོང་ཞིང་།
སྣོད་བཅུད་ཐམས་ཅད་ཀྱང་རང་རྒྱུ་རླུང་སེམས་ཙམ་གྱི་རྣམ་འཕྲུལ་དུ་མཐོང་བ་ཡིན་ཏེ། རིམ་ལྔ་ལས། དེ་བས་འདི་ལྟར་འགྲོ་བ་ཀུན། །སྒྱུ་མ་ལྟ་བུ་འདི་བཤད་དེ། །སྒྱུ་མ་ལྟ་བུའི་ཏིང་འཛིན་གནས། །
ཐམས་ཅད་དེ་དང་འདྲ་བར་མཐོང་། །ཞེས་པས་སོ། །སྒྱུ་ལུས་དེ་དག་ཀྱང་། དཔེའི་འོད་གསལ་མཐར་ཐུག་འགགས་པ། ལུགས་ལྡོག་གི་ཉེར་ཐོབ་འཆར་བ། མ་དག་པའི་སྒྱུ་མའི་སྐུ་དངོས་གནས་
གྲུབ་པ་གསུམ་དུས་མཉམ་དུ་འབྱུང་ལ། དེ་ལྟ་བུའི་སྐུ་སྟེ་སྒྱུ་མའི་དཔེ་བཅུ་གཉིས་ཀྱིས་མཚོན་ནས་སྟོན་པ་སྟེ། དཔེ་བཅུ་གཉིས་ནི། སྒྱུ་མ། ཆུ་ཟླ། མིག་ཡོར། སྨིག་རྒྱུ། རྨི་ལམ། བྲག་ཆའི་སྒྲ། དྲི་ཟའི་
གྲོང་ཁྱེར། མིག་འཕྲུལ། ནམ་མཁའི་འཇའ། གློག ཆུ་བུར། མེ་ལོང་ནང་གི་ཧེ་རུ་ཀའི་གཟུགས་བརྙན་རྣམས་ཡིན་ལ། དེ་ཡང་སྒྱུ་མའི་སྐུ་དེ་ཞལ་ཕྱག་གི་རྣམ་པ་ཅན་དུ་སྣང་ཡང་ཤ་རུས་

༄༅། །གདོས་བཅས་ཀྱིས་སྟོང་པས་ན་སྒྱུ་མ་ལྟ་བུ། ལོངས་སྐུ་གཅིག་ཉིད་གདུལ་བྱ་གང་ན་ཡོད་པའི་སར་སྤྲུལ་པ་དུ་མ་སྟོན་པས་ཆུ་ཟླ་ལྟ་བུ། སྒྱུ་མའི་སྐུ་དེ་གྲི་མཚོན་ལ་སོགས་པས་བཅད་ཅིང་
གཞིག་ཏུ་མེད་པས་ན་མིག་ཡོར་ཏེ་གྲིབ་མ་ལྟ་བུ། སྒྱུ་མའི་སྐུ་དེ་མི་བརྟན་ཅིང་གཡོ་བའི་རང་བཞིན་ཅན་ཞིག་ཡིན་པས་ན་སྨིག་རྒྱུ་ལྟ་བུ། སྒྱུ་མའི་སྐུ་དེ་བསྒྲུབ་གཞི་སེམས་དབེན་མཐར་ཐུག་གི་དཔེའི་
འོད་གསལ་གྱི་རླུང་སེམས་ལས་བྱུང་ཞིང་། ཕུང་པོ་རྙིང་པ་ལས་གོས་ལོགས་སུ་ཕྱེ་བ་དང་། སླར་ཡང་ཕུང་པོ་རྙིང་པ་ལ་འཇུག་པ་ཞིག་ཡིན་པས་ན་རྨི་ལམ་ལྟ་བུ། སྒྱུ་མའི་སྐུ་དེ་ཕུང་པོ་རྙིང་པ་དང་
རྟེན་ཐ་དད་ཡིན་ཀྱང་ཤེས་རྒྱུད་གཅིག་གིས་བསྡུས་པས་བྲག་ཆའི་སྒྲ་ལྟ་བུ། སྒྱུ་མའི་སྐུ་དེ་རྟེན་བརྟེན་པའི་དཀྱིལ་འཁོར་གྱི་རྣམ་པ་ཅན་ཞིག་ཡིན་པས་ན་དྲི་ཟའི་གྲོང་ཁྱེར་ལྟ་བུ། སྒྱུ་མའི་སྐུ་དེ་གཅིག་
ཉིད་ཡིན་ཡང་དུ་མར་འཆར་ཞིང་དུ་མར་སྣང་བ་ཞིག་ཡིན་པས་ན་མིག་འཕྲུལ་ལྟ་བུ། སྒྱུ་མའི་སྐུ་དེ་སྔོ་སེར་ལ་སོགས་པ་ཁ་དོག་མ་འདྲེས་པར་སོ་སོར་སྣང་བས་ན་ནམ་མཁའི་འཇའ་ཚོན་ལྟ་བུ། སྒྱུ་

མའི་སྐུ་དེ་ཕུང་པོ་རྙིང་པའི་ནང་ན་གནས་པའི་སྐབས་སྲིད་པ་ཞིག་ཡིན་པས་ན་སྤྲིན་ནག་པོའི་གསེབ་ན་གློག་འགྱུ་བ་ལྟ་བུ། སྒྱུ་མའི་སྐུ་དེ་སེམས་དབེན་མཐར་ཐུག་གི་དཔེའི་འོད་གསལ་ལས་ཆོས་
གཞན་གྱིས་བར་མ་ཆོད་པར་ཐོལ་གྱིས་བྱུང་བ་ཞིག་ཡིན་པས་ནི་ཆུ་ལས་ཆུ་བུར་ཐོལ་གྱིས་བྱུང་བ་ལྟ་བུ། སྒྱུ་མའི་སྐུ་དེ་མཚན་དཔེས་སྤྲས་པའི་རྣམ་པ་ཅན་དུ་སྐད་ཅིག་གིས་གྲུབ་པ་ཞིག་ཡིན་པས་
ནི་མེ་ལོང་ནང་གི་ཧེ་རུ་ཀའི་གཟུགས་བརྙན་ལྟ་བུའོ། །དེ་ལྟ་བུའི་སྒྱུ་ལུས་དེ་འགྲུབ་ན་ཚེ་འདིར་འཚང་རྒྱ་བར་ངེས་ལ། ཡོ་བྱད་གང་དགོས་ཐམས་ཅད་བསམ་པ་ཙམ་གྱིས་ནམ་མཁའ་ལས་རྙེད་
པར་འགྱུར་ཞིང་། ཚངས་པ་དྲག་པོ་ལ་སོགས་པའི་འཇིག་རྟེན་པའི་ལྷ་རྣམས་ཀྱིས་མི་མཐོང་ཞིང་། དེར་མ་ཟད་སྒྱུ་ལུས་མ་ཐོབ་པའི་གང་ཟག་སུས་ཀྱང་མི་མཐོང་བར་སྤྱོད་བསྡུས་ལས་གསུངས་སོ། །
དེ་ལ་མ་དག་པའི་སྒྱུ་ལུས་ཞེས་བརྗོད་པའི་རྒྱུ་མཚན་ནི་ཕུང་པོ་རྙིང་པ་དང་འབྲེལ་ཐག་མ་ཆོད་པ་དང་། ལས་ཉོན་གྱི་དབང་གིས་འཁོར་བར་སྐྱེ་བ་ལེན་པས་ན་དེ་ལྟར་བརྗོད་པའོ། །འཁོར་བར་

༄༅། །འཁོར་ཞེས་པ་རྟག་པ་མཐའ་བཟུང་གི་སྒོ་ནས་གསུངས་པ་སྟེ། དཔེར་ན་རྒྱལ་བུ་གཞོན་ནུ་དོན་གྲུབ་རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོར་འགྱུར་ཞེས་རྒྱ་རོལ་ལས་གསུངས་
པ་དང་ཚུལ་མཚུངས་ཏེ། གཞོན་ནུ་དོན་གྲུབ་རབ་ཏུ་བྱུང་ངེས་པ་བཞིན་དུ་སྒྱུ་ལུས་པ་དེས་ཀྱང་དོན་དམ་འོད་གསལ་ཚེ་དེ་ལ་མངོན་དུ་བྱེད་པར་ངེས་པས་སྒྱུ་ལུས་ཐོབ་ནས་ཚེ་འདིར་འཚང་རྒྱ་བས་
ཁྱབ་པ་ཁས་ལེན་པའི་རྒྱུ་མཚན་ནི་དེས་ཡིན་ནོ། །གཉིས་པ་དོན་དམ་འོད་གསལ་གྱི་རྫོགས་རིམ་ནི། རིམ་པ་གསུམ་པའི་སྒྱུ་ལུས་པས་མཉམ་རྗེས་ཀྱི་དགེ་སྦྱོར་རྣམས་བསྐྱངས་པས་དོན་གྱི་འོད་
གསལ་ཐོབ་ཏུ་ཉེ་བ་ན། བླ་མ་ལས་མཚན་ཕྱེད་ཀྱི་དུས་དབང་གསུམ་པ་དངོས་དབང་དང་། དེ་རྗེས་གདམས་ངག་ནོད། ཐོ་རངས་ཕྱི་ནང་གི་ཐ་མར་ཐབས་གཉིས་ལ་བརྟེན་ནས་རིམ་པ་བཞི་པའི་དོན་
གྱི་འོད་གསལ་མངོན་དུ་བྱེད་པ་ཡིན་ནོ། །དེའི་ཚེ་མ་དག་པའི་སྒྱུ་ལུས་འགག་པ། ལྷན་སྐྱེས་ཀྱི་བདེ་བ་ཆེན་པོས་སྟོང་ཉིད་མངོན་སུམ་དུ་རྟོགས་པའི་སྔགས་བླ་མེད་ཀྱི་མཐོང་ལམ་དང་། བླ་མེད་

ཀྱི་ས་དང་པོ་ཐོབ་པ། བདེན་འཛིན་ལྷན་སྐྱེས་དང་ཀུན་བརྟགས་ས་བོན་དང་བཅས་པའི་དངོས་གཉེན་བར་ཆད་མེད་ལམ་རྒྱུད་ལ་སྐྱེས་པ་རྣམས་དུས་མཉམ་མོ། །དེས་ན་རིམ་པ་བཞི་པའི་དོན་གྱི་
འོད་གསལ་མངོན་དུ་བྱེད་པའི་དུས་ནམ་ཕྱེད་དང་། སློབ་མི་སློབ་ཀྱི་ཟུང་འཇུག་ཐོག་མར་ཐོབ་པའི་དུས་ནི་ཐོ་རངས་ཡིན་པར་ངེས་སོ། །སྤྱོད་བསྡུས་ལས། རིམ་པ་འདི་ཉིད་ཀྱིས་བཅོམ་ལྡན་འདས་
དཔལ་ཤཱཀྱ་ཐུབ་པ་ལ་དེ་བཞིན་གཤེགས་པ་ཐམས་ཅད་ཀྱི་སེ་གོལ་གྱི་སྒྲས་བསྐུལ་བར་གྱུར་པས། མི་གཡོ་བའི་ཏིང་ངེ་འཛིན་ལས་བཞེངས་ཏེ་བྱང་ཆུབ་ཀྱི་ཤིང་དྲུང་ལ་བཞུགས་ནས། ནམ་ཕྱེད་
ཀྱི་དུས་སུ་འོད་གསལ་བ་མངོན་དུ་མཛད་དེ། སྒྱུ་མ་ལྟ་བུའི་ཏིང་ངེ་འཛིན་ལས་བཞེངས་ནས་འགྲོ་བ་རྣམས་ལ་སྟོན་པར་མཛད་པ་ཡིན་ནོ། །ཞེས་དང་། རྒྱ་ཆེ་རོལ་པ་ལས་ཀྱང་། ཤཱཀྱ་ཐུབ་པ་དེ་
བཞིན་གཤེགས། །མངོན་པར་བྱང་ཆུབ་འདི་བཞེད་ནས། །སྟོང་པ་ཆེན་པོས་སངས་རྒྱས་ཉིད། །ཐོབ་པར་བྱ་ཞེས་མངོན་པར་དགོངས། །ནི་རཉྫ་ནའི་ཆུ་འགྲམ་དུ། །མི་གཡོ་ཏིང་འཛིན་ལ་ཞུགས་

༄༅། །ལ། །དེ་ཚེ་རྒྱལ་བ་མཁའ་རྡོ་རྗེ། །ཏིལ་གྱི་གོང་བུ་གང་བཞིན་བཞུགས། །རྒྱལ་བའི་སྲས་ལ་སེ་གོལ་དང། །དེ་ལ་དབྱངས་གཅིག་གིས་གསུངས་པ། །བསམ་གཏན་འདི་ནི་རྣམ་དག་མིན། །
འདིས་ནི་མཐར་ཐུག་མི་ཐོབ་སྟེ། །ནམ་མཁའི་ངོས་ལྟར་མཆོག་གྱུར་པ། །འོད་གསལ་བ་ནི་དེ་དམིགས་ཤིག །འོད་གསལ་བ་ཡི་གནས་ཐོབ་ནས། །རབ་དགའི་གཟུགས་སུ་སྐྱེ་བར་འགྱུར། །
ཞེས་པས་བསྟན་ཏོ། །བདེན་གཉིས་དབྱེར་མེད་ཀྱི་རྫོགས་རིམ་ནི། སྤྱོད་བསྡུས་རྡོ་རྗེ་ཐེག་པ་འདི་ལ་བསྐྱེད་རིམ་ལ་བསླབ་ནས་ས་བརྒྱད་པ་ཐོབ་སྟེ་ཇི་སྲིད་རྫོགས་རིམ་མ་ཐོབ་པ་དེ་སྲིད་དུ་དགེ་
བའི་བཤེས་གཉེན་མཉེས་པར་བྱའོ། །སྐུ་དང་གསུང་དང་ཐུགས་མངོན་པར་རྟོགས་ནས་ས་བཅུ་ཐོབ་ཅེས་གསུངས་པའི་ཕྱིར། དེས་ན་བསྐྱེད་རིམ་མཐར་ཕྱིན་པ་ས་བརྒྱད་པ་དང་། དོད་ཐུབ་དང་།
ངག་དབེན་ས་དགུ་པ་དང་། སེམས་དབེན་སྒྱུ་ལུས་གཉིས་ས་བཅུ་པའི་དཀྱིལ་སྟོད་དང་དོད་ཐུབ་སྦྱོར་བའི་རྒྱུ་མཚན་ཡོད་དེ། ས་བརྒྱད་པར་ཞིང་དག་སྦྱོར་བ་ཐོབ་པ་ལྟར་བསྐྱེད་རིམ་མཐར་ཕྱི་

པས་སྣོད་བཅུད་དག་པའི་འཁོར་ལོའི་རྣམ་རོལ་དུ་བལྟ་ནུས་པ་དང་། ས་དགུ་པར་ཆོས་སྟོན་པའི་ངག་དག་པའི་ཡེ་ཤེས་ཐོབ་པ་ལྟར་ངག་དབེན་གྱི་སྐབས་སུ་ངག་གི་རྩ་བ་རླུང་ལ་དབང་ཐོབ་པ་དང་།
བཅུ་པར་ལུས་ངན་པར་འགྱུར་བའི་བག་ཆགས་མ་ལུས་བཟང་པོར་བསྒྱུར་ནུས་ཤིང་འོད་ཟེར་ཆེན་པོའི་དབང་བསྐུར་ཐོབ་པ་བཞིན་དུ་སེམས་དབེན་མཐར་ཐུག་གི་རླུང་སེམས་ལྷར་བསྒྱུར་ནུས་པ་དང་
སྒྱུ་ལུས་པས་སངས་རྒྱས་རྣམས་ལས་དབང་བསྐུར་བ་ཐོབ་པས་དེ་ལྟར་སྦྱར་བ་ཡིན་པའི་ཕྱིར། རིམ་པ་ཐ་མ་གཉིས་ས་བཅུ་པའི་དཀྱིལ་སྨད་དང་དོད་ཐུབ་སྦྱོར་བའི་རྒྱུ་མཚན་ཡང་ཡོད་དེ། བསོད་
ནམས་ཀྱི་ཚོགས་རྫོགས་པས་སྒྲིབ་པ་སྦྱོང་བ་ལ་ནུས་མཐུ་ཅན་དུ་གྱུར་པ་དང་ལམ་གཞན་ལ་གསར་དུ་སློབ་མི་དགོས་པའི་འདོད་པ་མཚུངས་པས་དེ་ལྟར་སྦྱར་བ་ཡིན་ནོ། །དེ་ཡང་ལམ་ཐུན་མོང་
བས་རྒྱུད་སྦྱངས་ནས་བསྒོམ་སྟོབས་ཀྱི་ཐོག་མར་རླུང་དབུ་མར་ཞུགས་གནས་ཐིམ་གསུམ་བྱེད་པའི་སྦྱང་བའི་ཡེ་ཤེས་སྐྱེས་ཁམས་ཚུན་ཆད་ཀྱི་ལམ་ཚོགས་ལམ་དང་། བསྒོམ་སྟོབས་ཀྱིས་ཐོག་མར་

༄༅། །རླུང་དབུ་མར་ཞུགས་གནས་ཐིམ་གསུམ་བྱེད་པའི་སྣང་བའི་ཡེ་ཤེས་སྐྱེས་པ་ནས་མ་དག་པའི་སྒྱུ་ལུས་དོན་གྱི་འོད་གསལ་དུ་འཇུག་ཁ་མའི་བར་གྱི་ལམ་རྣམས་སྔགས་བླ་མེད་ཀྱི་སྦྱོར་
ལམ་དང་། རིམ་པ་བཞི་པའི་དོན་གྱི་འོད་གསལ་མཐོང་ལམ་ས་དང་པོ་རབ་དགའ་དང་། སློབ་པའི་ཟུང་འཇུག་སྒོམ་ལམ་དེ་ལས་དགུའི་རྣམ་དག་བྱེད་པ་ཡིན་ནོ། །རིམ་པ་གསུམ་པ་སྒྱུ་ལུས་པས་
དོན་གྱི་འོད་གསལ་མངོན་ཏུ་མི་བྱེད་ན་འཁོར་བར་ལྡོག་སྟེ། སྤྱོད་བསྡུས་ལས། ཇི་སྲིད་དུ་སྣང་བ་གསུམ་མ་དག་པ་དེ་སྲིད་དུ་རྣམ་ཤེས་ཀྱིས་ཀུན་ཏུ་རྟོག་གོ །དེ་ཇི་སྲིད་པ་དེ་སྲིད་དུ་ཉོན་མོངས་
པའི་བག་ཆགས་ཀྱི་རྒྱུན་དང་དེས་ནི་ཡང་སྲིད་པ་འགྱུར་བ་ཡིན། རིམ་པ་བཞི་པ་དོན་གྱི་འོད་གསལ་ནས་མི་ལྡོག་སྟེ། དེའི་སྐབས་སུ་འཁོར་བའི་དངོས་གཉེན་ལྷན་སྐྱེས་ཀྱི་བདེ་བས་སྟོང་ཉིད་མངོན་
སུམ་དུ་རྟོགས་པའི་ཤེས་རབ་ཡོད་པའི་ཕྱིར་རོ། །རིམ་པ་བཞི་པ་དོན་གྱི་འོད་གསལ་ལས་ལངས་མ་ཐག་ཏུ་སློབ་པའི་ཟུང་འཇུག་གི་སྐུར་དག་པའི་སྒྱུ་ལུས་བུ་སྡང་བ་ལྡང་བ་ཡིན་ཏེ། སྤྱོད་བསྡུས་

ལས་སྟོང་པ་བཞི་གཅིག་ཏུ་གྱུར་པ་ལས་ལྡང་བར་བཤད་ཅིང་། རིམ་ལྔ་ལས་ཀྱང་། ཇི་ལྟར་དྭངས་པའི་ཆུ་ཀླུང་ལས། །ཉ་དག་མྱུར་དུ་ལྡང་བ་ལྟར། །དེ་བཞིན་ཐམས་ཅད་སྟོང་གསལ་ལས། སྒྱུ་འཕྲུལ་
དྲྭ་བ་འབྱུང་བར་བཤད། ཅེས་སོ། རླུང་དབུ་ཉོན་སྒྲིབ་སྤངས་པས་རྣམ་གྲོལ་ལམ་ཐོབ་པ། ༼རང་བརྒྱུད་ལྡན་གྱི་གང་ཟག་དགྲ་བཅོམ་པར་གྱུར་པ་སྤངས་བ་ཟུང་འཇུག་ཐོབ་བ་དུས་མཉམ། མཆན།༽མར་ཞུགས་གནས་ཐིམ་གསུམ་བྱས་
པ་ལས་བྱུང་བའི་ལྷན་སྐྱེས་ཀྱི་བདེ་བ་སྤངས་རྟོགས་ཟུང་དུ་འཇུག་པ་སྟེ། རིམ་ལྔ་ལས། ཀུན་རྫོབ་དང་ནི་དོན་དམ་གྱི། །རྣམ་དབྱེ་སོ་སོར་ཤེས་ནས་ནི། །གང་དུ་ཡང་དག་འདྲེས་གྱུར་པ། །ཟུང་དུ་
འཇུག་པར་དེ་བཤད་དོ། །ཞེས་གསུངས་སོ། །དེ་ལ་མཚན་གྱི་རྣམ་གྲངས་ནི། སྒྱུ་འཕྲུལ་དྲྭ་བས་མངོན་སངས་རྒྱས་པ་དང་། འཁོར་བའི་རྒྱ་མཚོའི་ཕ་རོལ་ཏུ་སོན་པ་དང་། བྱ་བ་བྱས་པའི་རྣལ་འབྱོར་
པ་ཆེན་པོ་དང་། བདེན་པ་གཉིས་ཀྱི་ཚུལ་ལ་གནས་པ་ཞེས་བྱའོ། །ལྔ་པ་ལ་གཉིས་བསྐྱེད་དང་། རྫོགས་རིམ་ལ་སྨོན་པའོ། །དང་པོ་ནི། མཚན་ཉིད་ཀུན་ལྡན་བླ་མ་ཡབ་ཡུམ་ལས། །ལམ་དབང་ཟབ་

༄༅། །མོས་ལེགས་པར་སྨིན་བྱས་ནས། །རྣམ་དག་དབང་ལྔའི་ཆུ་བོས་སྒྲིབ་གཉིས་ཀྱི། །དྲི་མ་ཀུན་བཀྲུས་སྐུ་བཞིའི་ས་བོན་བཞག །དམ་ཚིག་སྡོམ་པ་ཚུལ་བཞིན་བསྲུངས་པ་ལས། །ཟབ་མོའི་
ལམ་བཟང་སྐྱེ་བའི་སྣོད་གྱུར་པས། །མ་དག་སྐྱེ་ཤི་བར་དོའི་སྣང་ཞེན་རྣམས། །ཡིད་ངོར་སྦྱངས་ནས་སྐུ་གསུམ་ལམ་ཁྱེར་བ། །སྦྱང་གཞི་སྦྱོང་བྱེད་ཚང་བའི་བསྐྱེད་རིམ་གྱིས། །རིམ་པ་དང་པོའི་ལམ་
ལ་མངོན་གྱུར་ཤོག །ཅེས་པ་ནི། དེ་ལ་གཞི་ལམ་འབྲས་གསུམ་གྱི་རྒྱུད་དོན་ལ་དབང་འབྱོར་པའི་མཚན་ཉིད་ཀུན་ལྡན་གྱི་བླ་མ་ཡབ་ཡུམ་ཟུང་དུ་འཇུག་པའི་གདན་གསུམ་ལུས་ཀྱི་དཀྱིལ་འཁོར་ལས།
སྐྱེ་བོ་ཐ་མལ་དང་ཐེག་པ་དམན་པས་ཐོས་སུའང་མི་རུང་བའི་ལམ་དུས་ཀྱི་གསང་བའི་དབང་ཟབ་མོས་སྨིན་པར་བྱས་ཤིང་། རྒྱུ་དབང་སྔོན་སོང་ལམ་དབང་དགའ་བཞིའི་ཡེ་ཤེས་དང་འཇུག་པ་གཅིག་
པར་གནས་འགྱུར་བའི་རྣམ་དག་དབང་ལྔའི་ཆུ་བོས་ཉོན་སྒྲིབ་ཤེས་སྒྲིབ་གཉིས་ཀྱི་དྲི་མ་ཐམས་ཅད་བཀྲུས། སྐུ་གསུམ་ངོ་བོ་ཉིད་སྐུ་དང་བཅས་པའི་ས་བོན་རྒྱུད་ལ་བཞག དེ་དག་གི་དུས་སུ་ཁས་བླངས་

པའི་དམ་ཚིག་དང་སྡོམ་པའི་གནས་ཚུལ་བཞིན་དུ་བསྲུངས་པ་གང་ཞིག་ལམ་བདེན་རྒྱུད་ལ་སྐྱེ་བའི་སྣོད་དམ་རྟེན་དུ་གྱུར་བས། མ་དག་པ་འཁོར་བའི་གནས་སྐབས་ཀྱི་སྐྱེ་ཤི་བར་དོའི་སྣང་ཞེན་རང་
རྒྱུད་པ་རྣམས་དག་པའི་ཡིད་ངོར་སྦྱོང་ཚུལ་ཉིན་སྣང་སད་དུས་ཀྱི་བསྐྱེད་རིམ་སྐྱེ་བ་སྤྲུལ་སྐུ། གཉིད་དུས་ཀྱི་སྡུད་རིམ་འཆི་བ་འོད་གསལ་ཆོས་སྐུ། བར་སྲིད་ཀྱི་ཡིད་ལུས་སྒྱུ་ལུས་ལོངས་སྐུ་སྟེ་སྐུ་
གསུམ་ལམ་ཁྱེར་ནི། སྐྱེ་གནས་རྣམ་པ་བཞི་དང་མཐུན་པའི་འཁོར་བའི་འདྲ་འབག་ཁུ་རྡུལ་རླུང་གསུམ་དང་བཅས་པ་སྦྱང་གཞིར་བྱས་ནས་སྦྱོང་བྱེད་རྡོ་རྗེའི་ཆོ་ག་གསུམ་དང་ཐུན་མོང་མ་ཡིན་པའི་
མངོན་བྱང་ལྔ་ཚང་བས་རྣམ་བྱང་བསྐྱེད་པའི་རིམ་པ་དང་མཐུན་ཅིང་། བུམ་དབང་གི་ལམ་རྫོགས་རིམ་གྱི་སྨིན་བྱེད་ཡིན་པས། རིམ་པ་དང་པོའི་ལམ་མངོན་དུ་གྱུར་པར་སྨོན་པའོ། །གཉིས་པ་ནི། ཕྱི་
ནང་རང་ལུས་དཀྱིལ་འཁོར་ལྷ་ཡི་ཚོགས། །རྩ་ཡིག་བདུད་རྩི་དཔའ་བོ་རྣལ་འབྱོར་མ། །ཐིམ་ལུགས་བཞི་བསྒོམ་ཡེ་ཤེས་སྐྱེད་བྱེད་ཅིང་། །རྫོགས་རིམ་རྟོག་པ་འདྲེན་པའི་རྒྱུད་སྨིན་བྱས། །ཉི་

༄༅། །ཟླའི་ལམ་ནས་དཀྱིལ་འཁོར་བཅུ་ཡི་རླུང་། །སྒྲ་གཅན་ལམ་དུ་ལོག་པའི་ཐབས་མཁས་ཀྱི། །མུན་པའི་ལམ་ནས་འབར་བའི་ཙཎྜ་ལིས། །ཧཾ་ཡིག་རི་བོང་འཛིན་པ་བཞུ་བ་ལས། །ལྷན་སྐྱེས་
བདེ་བས་མཉམ་གཞག་དྲངས་པ་ཡིས། །འཁོར་འདས་ཆོས་རྣམས་ཀུན་གྱི་གནས་ལུགས་དང་། །དབྱེར་མེད་གྱུར་པ་དཔེ་ཡི་ཡེ་ཤེས་ཉིད། །སྒྱུ་འཕྲུལ་དྲྭ་བའི་སྐུ་རུ་ལངས་པ་ལས། །མ་དག་སྐྱེ་
ཤིའི་འཕྲང་ལས་གྲོལ་བ་ཡི། །རྫོགས་རིམ་ཨ་ནུའི་ལམ་དུ་འཇུག་པར་ཤོག །ཅེས་པ་ནི། དེ་ལ་ཕྱི་སྣོད་སྣང་སྲིད་སྣོད་བཅུད་འཛིན་པ་དང་། ནང་རང་ལུས་ཕུང་ཁམས་སྐྱེ་མཆེད་དུ་ཞེན་པའི་
འཁྲུལ་རྟོག་ཐམས་ཅད་དབྱིངས་ནས་རང་བཞིན་གྱིས་སངས་རྒྱས་པའི་གཙོ་དཀྱིལ་གཅིག་ཤོས་ནི་འཁོར་དུ་དག་པའི་ལྷ་ཚོགས་དང་། གཞན་རྡོ་རྗེའི་ལུས་ཀྱི་དངོས་པོ་རྩ་དང་ཡི་གེ་དབང་པོ། ཁམས་
བདུད་རྩི་ནི་རྣལ་འབྱོར་མ་སྟེ། དེ་གཉིས་འཁྲིལ་སྦྱོར་གྱི་ཚུལ་ལས་བདེ་སྟོང་གི་མཆོད་པ་ལེན་པ། གཞན་ལུས་དང་སྙོམས་འཇུག་གི་ཞུ་བ། དེས་མཆོད་པའི་རྐྱེན་ལས་རླུང་དབུ་མར་ཞུགས་གནས་

ཐིམ་གསུམ་འབྱུང་ཞིང་། དེ་ཡང་ཞུགས་པའི་རྟགས་སུ་སྣ་སྒོར་མཉམ་རྒྱུ། གནས་པའི་རྟགས་སུ་རྒྱུ་བ་རང་འགགས། ཐིམ་པའི་རྟགས་སུ་མཁའ་སྣང་ས་ཆུ་མེ་རླུང་སྟེ་འབྱུང་བ་བཞི་པོ་གཅིག་ལ་
གཅིག་ཤོས་ཐིམ་པའི་རྟགས་རིམ་པ་བཞིན། སྨིག་རྒྱུ། དུ་བ། མཁའ་སྣང་དང་། རླུང་སྣང་བ་ལ་ཐིམ་དུ་ཉེ་བ་ནི་མར་མེ་ཐིམ་པ་དངོས་ལྟར་དཀར་ལམ། སྣང་བ་མཆེད་པ་ལ་ཐིམ་པས་དམར་ལམ།
མཆེད་པ་སྟེ་ཉེར་ཐོབ་ལ་ཐིམ་པས་ནག་ལམ། ཉེར་ཐོབ་འོད་གསལ་ལ་ཐིམ་པས་སྟོན་གནམ་གཡའ་དག་པ་ལྟ་བུ་སྟེ། གྲུབ་ཆེན་ལྭ་བ་པས། དང་པོ་རི་དྭགས་སྲེད་བཞིན་སྣང་བ་སྟེ། །མཚན་མ་གཉིས་
པ་དུད་ཁའི་རྣམ་པ་ཅན། །གསུམ་པ་སྲིན་བུ་མེ་ཁྱེར་དང་འདྲ་བ། །བཞི་པ་སྒྲོན་མེ་འབར་བ་ལྟ་བུར་གསལ། །མཚན་མ་ལྔ་པ་རྣམ་པར་མ་བརྟགས་པར། །སྤྲིན་བྲལ་ནམ་མཁའ་ལྟ་བུར་སྣང་བ་ཡིན། །
ཅེས་གསུངས་སོ། །དེ་ལ་རི་དྭགས་སྲེད་ནི་སྨིག་རྒྱུའོ། །རྟགས་བཞི་པོ་འདི་སྔ་མ་ལས། ཕྱི་མ་གསལ་དུ་སོང་བ་ལ་སྨིག་རྒྱུ་སོགས་དང་འདྲ་བར་གསུངས་ཀྱི། དེ་རྣམས་དང་འདྲ་བའི་སྣང་བ་འཆར་

༄༅། །བ་ཡིན་ཅེས་པ་དང་། ཁ་ཅིག་རྟགས་ཅན་གྱི་ཤེས་པ་བརྟན་གཡོའི་ཚད་ཡིན་ཅེས་པ་དང་། ཁ་ཅིག་དུ་བ་སོགས་དང་འདྲ་བའི་སྣང་བ་འཆར་བ་ལ་བཞེད་པ་གསུམ་བྱུང་བ་ནི་ཕྱི་མ་ཉིད་
ལེགས་པ་ཡིན་ནོ། །རླུང་གདུ་ཕུལ་ཆེ་ཆུང་སོགས་ཀྱི་གནད་ཀྱིས་རྒྱ་ཆེ་ཆུང་དང་། བརྟན་མི་བརྟན་སོགས་སྣ་ཚོགས་ཤིག་འོང་བས་མཐའ་གཅིག་ཏུ་མ་ངེས་སོ། །དུ་བ་ལ་སོགས་པ་འདི་རྣམས་
ལ་སྲོག་དབུ་མར་སྡུད་པའི་ཐབས་ཁྱད་པར་ཅན་གྱི་སེམས་འཛིན་པ་དང་། དེ་ལྟ་བུ་མིན་པའི་སེམས་མི་རྟོག་པར་འཇོག་པ་བསྐྱངས་པ་རྣམས་ལའང་འབྱུང་གསུངས་སོ། །སྒྲ་བསྒྱུར་མར་པའི་ལུགས་
ཀྱི་རིམ་ལྔའི་རྩ་ཚིག་བསྡུས་གསལ་ལས། དང་པོ་སྨིག་རྒྱུ་ལྟ་བུའི་ཉམས། །འོད་ཟེར་ལྔ་དང་བཅས་པ་འཆར། །གཉིས་པ་ཟླ་བ་ལྟ་བུ་སྣང་བ་དང་། གསུམ་པ་ཉི་མའི་འོད་ཀྱིས་མཆེད་པ་འཁྲིགས། ཐུན་
མཚམས་ཀྱི་སྨག་ནག་པོས་ཁྱབ་པ་ལྟ་བུ་མཚམས་སྣང་ལས་ནི་ཐོབ་པ་སྟེ། །ཞེས་སོ། །སྨིག་རྒྱུ་ནས་ནམ་མཁའ་སྤྲིན་མེད་ཀྱི་བར་རྣམ་པར་མ་ཆད་དུ་འབྱུང་ངོ་། །ཕྱི་མ་བཞི་ནི་ཐིམ་ལུགས་བཞི་དང་།

དཔེ་དོན་གྱི་འོད་གསལ་ལ་ངེས་པ་འདྲེན་པས་ཡེ་ཤེས་བསྐྱེད་ཅིང་། བསྒོམ་པ་ནི་རྫོགས་རིམ་གྱི་རྟོག་པ་འདྲེན་པའི་རྒྱུད་སྨིན་བྱེད་ཡིན་ལ། དེའི་ཐབས་སུ་གྱུར་པ་ནི་ཉི་ཟླའི་ལམ་སྟེ། རོ་རྐྱང་གཉིས་
ནས་རྒྱུ་བ་བསྐྱེད་སྡུད་ཀྱི་རྣམ་པས་ཕྱེ་བའི་ས་ལ་སོགས་པ་ཡན་ལག་གི་རླུང་བཅུ་བསྡོམས་པས་དཀྱིལ་འཁོར་བཅུའི་རླུང་ངམ་སྒྲ་གཅན་གྱི་ལམ་དུ་འགོག་པའི་ཐབས་ལ་མཁས་པ་དང་། དེའང་མུན་
པའི་ལམ་སྟེགས་དབུ་མའི་མར་སྣ་ནས་འབར་བའི་ཙཎྜ་ལི་འམ། གཏུམ་མོའི་མེ་ཡར་སྣའི་ཧཾ་ཡིག་རི་བོང་འཛིན་པ་སྟེ་ཟླ་བའི་རང་བཞིན་གྱི་ཁམས་བཞུ་བ་ལས་རིམ་བཞིན་ཡས་བབས་མས་བརྟན་
གྱི་དགའ་བ་བཞི་དང་ཁྱད་པར་ལྷན་ཅིག་སྐྱེས་པའི་བདེ་བ་ཆེན་པོས་མཉམ་གཞག་དྲངས་པ་དེའི་ངང་དུ་འཁོར་འདས་ཀྱི་ཆོས་ཐམས་ཅད་ཀྱི་རྫུན་ཕུགས་རྡིབ་ཅིང་། ཀུན་གྱི་གནས་ལུགས་གཅིག་
དང་ཐ་དད་དབྱེར་མེད་དུ་གྱུར་པ་འདི་ནི་ངོ་བོ་ཉིད་ཀྱི་ཡེ་ཤེས་ཡིན་ལ། དེ་ཉིད་ལས་གདུལ་བྱ་གང་ཡོད་ཀྱི་སར་སྤྲུལ་བའི་སྐུ་གཅིག་ཅར་དུ་སྟོན་པའི་ཕྱིར་སྒྱུ་མ་ཡབ། འཕྲུལ་བ་ཡུམ། དྲྭ་བ་འབྲེལ་

༄༅། །པ་སྟེ་རླུང་སེམས་ཙམ་ལས་གྲུབ་པའི་སྒྱུ་མའི་སྐུར་ལངས་ནས། མ་དག་པའི་གནས་སྐབས་ཀྱི་སྐྱེ་ཤིའི་འཕྲང་ལས་གྲོལ་པའི་མན་ངག་རྫོགས་པའི་རིམ་པ་ཐམས་ཅད་ཀྱི་དོན་ཨ་ནུ་ཡོ་
གའི་ལམ་ལ་འཇུག་པར་སྨོན་པའོ། །བྱང་སེམས་ཞུ་བ་ལ་བརྟེན་ནས་དགའ་བཞི་བསྐྱེད་ཚུལ་ནི། བྱང་སེམས་ཞུ་བས་གནས་གང་དུ་སླེབ་པ་ན་ཡས་བབས་ཀྱི་དགའ་བཞི་བསྐྱེད་ཚུལ་ནི། རྒྱུད་རྡོ་
རྗེའི་ཕྲེང་བ་ལས། དེ་རྗེས་ལུགས་འབྱུང་བཤད་བྱ་སྟེ། །བདེ་ཆེན་འཁོར་ལོ་སྤྱི་བོ་ལ། །དེ་ནི་དགའ་བ་བཤད་པ་ཡིན། །ལོངས་སྤྱོད་འཁོར་ལོར་མཆོག་དགའ་དང་། །དགའ་བྲལ་ཆོས་ཀྱི་འཁོར་
ལོར་གནས། །སྤྲུལ་པའི་འཁོར་ལོར་ལྷན་ཅིག་སྐྱེས། །དགའ་བ་ཉམས་སུ་མྱོང་བར་བྱེད། །ཅེས་གསུངས་ཏེ། བྱང་སེམས་སྤྱི་བོ་ནས་མགྲིན་པར་སླེབ་པ་ན་དགའ་བ་དང་། མགྲིན་པ་ནས་སྙིང་གར་
སླེབ་ན་མཆོག་དགའ་དང་། སྙིང་ག་ནས་ལྟེ་བར་སླེབ་ན་དགའ་བྲལ་དང་། ལྟེ་བ་ནས་གསང་གནས་ནོར་བུའི་རྩེར་སླེབ་པ་ན་ལྷན་ཅིག་སྐྱེས་པའི་དགའ་བ་སྐྱེ་ལ། མས་བརྟན་གྱི་སྐྱེས་ཚུལ་ཡང་། རྒྱུད་

རྡོར་ཕྲེང་ལས། སྤྲུལ་པའི་འཁོར་ལོར་དགའ་བ་དང་། །མཆོག་དགའ་ཆོས་ཀྱི་འཁོར་ལོར་གནས། །ལོངས་སྤྱོད་བྲལ་བའི་དགའ་བ་དང་། །ལྷན་ཅིག་སྐྱེས་པ་བདེ་བ་ཆེ། །ལུགས་ལྡོག་རིམ་པ་ཞེས་
ནི་གསུངས། །མས་བརྟན་གྱི་དུས་སུ་ལྡོག་པ་སྤྱི་བོར་མ་བརྟན་གྱི་བར་དུ་མི་བརྟན་ལ། སྤྱི་བོར་བརྟན་ན་བརྟན་པར་གསུངས་ཏེ། དེ་ཉིད་ལས། དེ་ནས་སྲོག་གི་སྟེང་དུ་ཡིད། །དེ་མི་མཐུན་པ་འབབ་
པར་འགྱུར། །པདྨའི་ལྟེ་བའི་དབུས་གནས་པ། །གང་དེ་ཕྱི་ནས་བརྟན་གྱུར་པ། །དེ་ཚེ་མགོན་པོ་འགྲོ་མི་འགྱུར། །ཇི་ལྟར་བུ་ག་མེད་སྣོད་དུ། །ཆུ་རྣམས་ཟད་པ་མེད་གནས་ལྟར། །དེ་ཚེ་བདེ་བ་བརྟན་
པར་འགྱུར། །བརྟན་པས་ལྷན་ཅིག་སྐྱེས་པའི་དགའ། །དེ་ཕྱིར་སངས་རྒྱས་མི་ཟད་པ། །རྣལ་འབྱོར་པ་ཡིས་ངེས་པར་འཐོབ། །ཅེས་སོ། །སྤྱིར་གཏུམ་མོ་བསྒོམ་པས་དྲོད་སྐྱེད། དྲོད་ལ་བརྟེན་ནས་རྩ་
ནང་གི་བྱང་སེམས་ཞུ། དེ་ཞུ་བས་བདེ་བ་སྐྱེ། བདེ་བ་ལ་བརྟེན་ནས་མི་རྟོག་པ་སྐྱེ་བར་གསུངས་ཀྱང་། ལམ་སྒོམ་སྟོབས་ཀྱི་གཏུམ་མེ་འབར་བའི་དགོས་པ་ནི། ལྷན་ཅིག་སྐྱེས་པའི་ཡེ་ཤེས་བསྐྱེད་

༄༅། །པའི་ཆེད་ཡིན་ལ། དེ་སྐྱེ་བ་ལ་བྱང་སེམས་ཞུ་ནས་འབབ་པ་དེ་སྤྱིར་ལྟེ་བ་མན་ཆད་དུ་སླེབ་པ་ཞིག་དང་། ཁྱད་པར་ནོར་བུར་སླེབས་ནས་ཕྱིར་མ་འཕོས་པར་རེ་ཞིག་གི་བར་དུ་གནས་པ་
ཞིག་མེད་ན་ལྷན་སྐྱེས་མཚན་ཉིད་པ་མི་སྐྱེའོ། །ལྷན་སྐྱེས་རྫོགས་རིམ་པའི་བདེ་ཆེན་དུ་འཇོག་པ་ལ་ནི་རླུང་ཐིམ་པའི་དབང་གིས་གནས་པ་ཞིག་དགོས་སོ། །མཉམ་གཞག་གི་སྐབས་སུ་བདེ་སྟོང་མི་
རྟོག་པ་བསྐྱངས་ལ། རྗེས་ཐོབ་ཏུ་སྤྱིར་ལྷན་ཅིག་སྐྱེས་པའི་དགའ་བ་སྐྱེས་ནས། དེ་ལས་ལངས་པའི་དུས་སུ་རང་ཤུགས་ཀྱིས་ཀྱང་ཡུལ་སྣང་བདེ་བར་འཆར་བ་ཞིག་འོང་མོད་ཀྱང་། རྗེས་ཀྱི་སྐབས་
སུ་མཉམ་གཞག་གི་བདེ་སྟོང་གིས་ཡུལ་སྣང་གང་ཤར་ཐམས་ཅད་ལ་རྒྱས་བཏབ་ནས་བསྒོམས་ན་བདེ་བ་འབར་བས་ཁྱད་པར་དུ་འགྱུར་བ་དེ་ལྟར་བསྐྱང་ངོ་། །དྲུག་པ་ལ་བཞི། ཕྱི་སེམས་སྡེ། ནང་
ཀློང་སྡེ། གསང་བ་མན་ངག་གི་སྡེ་གསུམ་ལ་སྨོན་པ། དེ་དག་གི་དོན་བསྡུ་བའོ། །དང་པོ་ནི། དོན་གྱི་ལྷན་ཅིག་སྐྱེས་པའི་ཡེ་ཤེས་ནི། །ཨ་ཏི་ཡེ་དག་རོ་མཉམ་ཆེན་པོ་ཉིད། །ཡོད་མིན་མེད་མིན་སྟོང་

མིན་མི་སྟོང་མིན། །རང་བཞིན་གཤིས་ལ་གཞལ་ན་ཐམས་ཅད་མིན། །མེད་པ་མ་ཡིན་གཉིས་མེད་ཟུང་འཇུག་སྟེ། །རྟག་མིན་ཆད་མིན་སྨྲ་བསམ་བརྗོད་ལས་འདས། །རང་གནས་ཡེ་གནས་རྫོགས་
པ་ཆེན་པོ་ནི། །ཀུན་མིན་ཕྱོགས་ཙམ་གཞལ་ན་ཐམས་ཅད་མིན། །བློ་ཡིས་བཀོད་ནས་དྲན་བསམ་བརྗོད་ལས་འདས། །རྣལ་མའི་དོན་ལ་ཀུན་མིང་བརྟགས་པ་ཙམ། །ཇི་ལྟར་སྣང་བ་འདི་ཡང་ཝལ་
ལེ་བ། །ཚིག་གིས་མ་བསྐྱེད་ལྷ་སྔགས་ལྷུན་གྱིས་གྲུབ། །གང་ལྟར་བསམ་བརྗོད་འདས་པའི་རང་བཞིན་ཏེ། །ཨ་ཏིའི་དགོངས་དོན་ཚུལ་བཞིན་རྟོགས་པར་ཤོག །བསྐྱེད་པ་མ་ཧཱ་ཡོ་གའི་སྐབས་སུ་
རིམ་པ་བཞི་པ་དོན་གྱི་འོད་གསལ། རྫོགས་པ་ཨ་ནུ་ཡོ་གའི་སྐབས་སུ་བདེ་སྟོང་ལྷན་ཅིག་སྐྱེས་པའི་ཡེ་ཤེས་གང་ཡིན་པ་དེ་ཨ་ཏི་ཡོ་ག་རྡོ་རྗེ་སྙིང་པོའི་སྐབས་སུ་ཡེ་གྲོལ་ཀ་དག་གི་ལྟ་བ་ཞེས་བྱ་སྟེ།
སྦྱངས་པ་སྔོན་སོང་གི་དབང་པོ་རབ་ཏུ་གྱུར་པ་ལ། ལྟ་སྒོམ་གྱི་མཁྱེན་པ་དང་ལྡན་པའི་བླ་མ་རྡོ་རྗེ་སློབ་དཔོན་གྱིས་ཚིག་དབང་གི་སྐབས་སུ་ཚིག་གི་ངོ་སྤྲད་པ་ཉིད་ཡིན་ཏེ། དེའི་དོན་མདོ་ཙམ་

༄༅། །བཤད་ན། གཤིས་ཡེ་ནས་དག་པས་ཡེ་དག འཁོར་འདས་སྤངས་བླང་དུ་མི་འབྱེད་པའི་རོ་མཉམ། རྟོགས་བྱ་དེ་ལས་ལྷག་པ་མེད་པས་ཆེན་པོ། ཆོས་ཐམས་ཅད་ཀྱི་ཆོས་ཉིད་ཡིན་
པས་ཉིད། སྟོང་ཆ་ཀ་དག་གི་ངོས་ནས་གང་གྲུབ་པ་མེད་པའི་ཡོད་མིན་སྣང་ཆ་ལྷུན་གྲུབ་ཀྱི་ངོས་ནས་འཁོར་འདས་ཀྱི་འཆར་གཞི་བྱེད་པས་མེད་མིན། བློས་བྱས་སྤྱོད་ཡུལ་ལས་འདས་པས་སྟོང་མིན།
རང་ངོ་ཀ་དག་ཏུ་གནས་པས་མི་སྟོང་མིན། རང་བཞིན་གཉུག་མ་དོན་དམ་པའི་གཤིས་ལ་བློས་གཞལ་ན་གཞལ་བྱའི་ཡུལ་ལས་འདས་པས་ཐམས་ཅད་མིན། གཞི་ཡེ་གྲོལ་ཀ་དག་གི་དགོངས་པ་
ཆོས་སྐུའི་ཡེ་ཤེས་འགྲོ་ཀུན་ལ་གནས་པ་མེད་པ་མ་ཡིན། དེས་ན་མ་དག་འཁོར་བའི་གནས་སུ་འཁྲུལ་བཞིན་པའི་གནས་སྐབས་སུའང་། ཆོས་ཉིད་སངས་རྒྱས་སུ་གནས་པའི་འཁོར་འདས་གཉིས་
མེད་ཟུང་འཇུག་ཆེན་པོར་གནས། དམིགས་བསམ་སྤྲོས་པ་ལས་འདས་པས་རྟག་པ་མ་ཡིན། སོ་སོ་རང་རིག་གི་ཡེ་ཤེས་ཀྱི་སྤྱོད་ཡུལ་ཡིན་པས་ཆད་པ་མ་ཡིན། མིང་ཐམས་ཅད་བགྲོ་འདོགས་ཡིན་

པས་སྨྲ་བའི་ཡུལ་ལས་འདས། རྟོགས་པ་ཐམས་ཅད་འཁྲུལ་པ་ཡིན་པས་བསམ་པའི་ཡུལ་ལས་འདས། ཚིག་ཐམས་ཅད་དངོས་པོ་མེད་པས་བརྗོད་པའི་ཡུལ་ལས་འདས། ཡེ་ནས་རང་བཞིན་གྱིས་
གནས་པས་རང་གནས། ཐོག་མ་མེད་པའི་དུས་ནས་གནས་པ་ཡེ་གནས་སྣང་སྲིད་ཆོས་སྐུར་རྫོགས་པས་རྫོགས་པ། ཐེག་པ་ཐམས་ཅད་ཀྱི་རྩེ་རྒྱལ་ཡིན་པས་ཆེན་པོ། མཐའ་བརྒྱད་ཀྱི་སྤྲོས་པ་དང་
བྲལ་བས་ཀུན་མིན། སྣང་སྟོང་ཕྱོགས་རེ་ཙམ་ནས་གཞལ་བ་འཁོར་འདས་རང་སར་བདེན་པ་ཐམས་ཅད་ཡིན། དོན་དམ་དཔྱོད་བྱེད་ཀྱི་བློ་ཡིས་གཞལ་དྲན་བསམ་བརྗོད་པ་ལས་འདས་རྣལ་མ་ཆོས་
ཉིད་ཀྱི་ངང་ནས་གང་སྒྲུབ་ཀྱི་གྲུབ་མཐའ་ཐམས་ཅད་མིང་ཙམ་བཏགས་པ་ཙམ་ཡིན་པས་དོན་ལ་མ་རེག ཇི་ལྟར་སྣང་བཞིན་པའི་འཁྲུལ་སྣང་འདི་ཡང་སྒྱུ་མ་དང་། རྨི་ལམ་ལྟར་ཤར་བས་ཝལ་ལེ་བ་
དགག་སྒྲུབ་དང་བྲལ། སྙིང་པོ་ཚིག་གིས་མ་བསྐྱེད་པར་ལྷ་སྔགས་ལྷུན་གྲུབ་ཏུ་གནས། གང་དུ་ཅི་ལྟར་བརྟགས་ཀྱང་བསམ་བརྗོད་ཐམས་ཅད་བྲལ་བའི་གནས་ལུགས་གཞོན་ནུ་མ་ལ་པྲ་ཕབ་པ་ལྟར་

༄༅ །སོ་སོ་རང་གིས་རིག་པའི་ཡེ་ཤེས་ཀྱིས་མཐོང་མེད་ཀྱི་ཚུལ་མཐོང་བ་ཨ་ཏི་ཡོ་ག་སྟེ་ཐེག་རྩེ་ཤིན་ཏུ་རྣལ་འབྱོར་གྱི་དགོངས་དོན་ཕྱིན་ཅི་མ་ལོག་པ་ཚུལ་བཞིན་དུ་རྟོགས་པར་ཤོག་ཅིག་པའོ། ། །
གཉིས་པ་ནང་ཀློང་སྡེའི་དོན་ལ་སྨོན་པ་ནི། ཁྱད་པར་འོད་གསལ་རྡོ་རྗེ་སྙིང་པོའི་དོན། །རང་བཞིན་བབས་ཡིན་སྟོང་པས་ཕན་ཅི་ཡོད། །སོ་མ་རང་བཞག་མ་བཅོས་རང་ག་མ། །ཐ་མལ་ཤེས་པ་
རང་གྲོལ་རྒྱལ་བའི་ལམ། །རང་རིག་རང་གྲོལ་གཉེན་པོ་བཅོས་མི་དགོས། །ཡེ་གྲོལ་བསྐྱར་གཞི་མེད་དེ་གདོད་མའི་ངང་། །ཅེར་གྲོལ་ངོ་བོ་མེད་དེ་བདེན་པས་སྟོང་། །རང་གྲོལ་སྙིང་པོ་མེད་དེ་
རང་བཞག་ཉིད། །འགྱུ་གྲོལ་རང་སར་དག་སྟེ་སྐད་ཅིག་མ། །ཤར་གྲོལ་དུས་མཉམ་ཡིན་ཏེ་སྔ་ཕྱི་མེད། །མ་བཅོས་རང་བཞག་རང་བབས་ཀ་དག་ཀློང་། །ངོ་བོ་རང་བཞིན་ཐུགས་རྗེའི་དོན་རྟོགས་ཤོག །
ཅེས་པས་ཁྱད་པར་འོད་གསལ་སོགས་རང་གི་ངོ་བོ་སྨོས་ཏེ་འཁོར་འདས་ཀྱི་ཆོས་ཐམས་ཅད་ཀུན་ཏུ་བཟང་མོའི་མཁའ་ཀློང་རྣམ་ཐར་གསུམ་ལྡན་གྱི་དབྱིངས་ནས་སངས་རྒྱས་པའི་དོན་ཁོང་དུ་ཆུད་ནས། །

དེ་གའི་ངང་ལ་རང་བཞིན་གྱིས་གནས་པའི་རང་བབས་ཡིན་ན། བློས་གསར་བྱུང་དུ་བསྒྲུབས་པའི་སྟོང་པས་ཕན་དུ་ཅི་ཞིག་ཡོད། སོ་མ། ངང་བཞག མ་བཅོས། རང་ག་མ་སྟེ། སེམས་ལ་བཅོས་
བསླད་མེད་པའི་དོན་བཞི་ལ། ཐ་མལ་གྱི་ཤེས་པའི་སྒྲར་བཏགས་ཏེ། རང་རིག་རང་གྲོལ་སྦྲུལ་གྱི་མདུད་པ་ལྟ་བུ་དེ་ནི་རྒྱལ་བ་ཐམས་ཅད་ཀྱི་ཤུལ་ལམ་ཡིན་པས་རྟོག་དཔྱོད་སྣ་ཚོགས་དང་། སྒྲིམ་
གློད་ལ་སོགས་པའི་གཉེན་པོས་བཅོས་མི་དགོས། ཡེ་ནས་གྲོལ་ཚར་བས་བསྐྱར་བའི་གཞི་མེད། ལྟ་སྟངས་གཅིག་གི་ངང་ནས་ཅེར་གྱིས་གྲོལ་བས་ངོ་བོ་ཉིད་མེད་དེ། བདེན་པ་ཀུན་རྫོབ་པས་སྟོང་། 
རང་གྲོལ་ལ་གཉེན་པོ་གཞན་མེད་པས་རང་གར་བཞག འགྱུ་བ་ངོ་ཤེས་ཙམ་ལས་གྲོལ་བས་རང་དག་སྐད་ཅིག་མ། ཤར་ཙམ་ཉིད་ནས་རང་ངོ་ཤེས་པས་ཆུ་ལ་རི་མོ་བྲིས་པ་ལྟར་ཤར་གྲོལ་དུས་མཉམ་
ལ་སྔ་ཕྱི་མེད། བློས་སྤུ་ཙམ་མ་བཅོས་པའི་རང་བཞག་རང་བབས་ཀ་ནས་དག་པ་ཞེས་བྱ་སྟེ། ཐོག་མ་ནས་རྣམ་པར་དག་པའི་བྱ་བྲལ་ཀློང་གི་སྡེ་ཆེན་པོ་དེ་ནི། ངོ་བོ་སྟོང་པ། རང་བཞིན་གསལ་བ།

༄༅། །ཐུགས་རྗེ་ཀུན་ཁྱབ་སྟེ་སྣ་ཚོགས་པ་གཅིག་ལ་རྣམ་པ་གསུམ་དུ་དབྱེ་བའི་དོན་རྟོགས་པར་ཤོག་ཅིག་སྨོན་པའོ། །དེའང་ཞིབ་ཏུ་བཤད་ན། ཁྱད་པར་འོད་གསལ་རྡོ་རྗེ་སྙིང་པོ་ཡེ་ཇི་བཞིན་
པའི་དོན་དམ་སྟོན་པ་ལ་བཞི། ལྟ་བ་ངོ་སྤྲད་པ། སྒོམ་པ་ངང་ལ་བཞག་པ། སྤྱོད་པ་རང་གྲོལ་དུ་གཏོང་བ། འབྲས་བུ་མངོན་དུ་འགྱུར་བའོ། །དང་པོ་ནི། ད་ལྟ་རང་བབས་ཀྱི་ཤེས་པ་ཕྱིར་མི་སྤྲོ་བ་ནང་
དུ་བཟུང་། རང་བཞིན་རང་བབས་ཀྱི་ངང་དུ་ལྷོད་ཀྱིས་གློད་ནས་བཞག་པས་མིང་འདོགས་སྤྱོད་པ་ཐམས་ཅད་དང་བྲལ་བར་འཆར་བ་དེ་གཉུག་མའི་ཡེ་ཤེས་རྫོགས་པ་ཆེན་པོ་ཡིན་པས། བློས་བྱས་
ཐ་སྙད་ཀྱི་སྟོང་པས་ཕན་མ་བཏགས་པ་གནས་ལུགས་རང་བཞག་ཏུ་དེ་ཉིད་ལྟ་བའོ། །གཉིས་པ་ནི། དེ་ལྟར་གཅེར་མཐོང་རང་གྲོལ་དུ་ཤེས་པའི་ངང་དེ་ཉིད་མ་ཤོར་བར་སྐྱོར་བ་ནི་རང་དྭངས་རྒྱ་མཚོ་
དྭངས་པ་ལྟ་བུའི་ཡེ་ཤེས་ལ་འཇོག་མིན་རང་བཞག་པ། དེ་ལས་རང་རྩལ་སྣང་ཞིང་འཕྲོ་ཡང་གཉེན་པོའི་བཅོས་བསྒྱུར་མི་བྱེད་པ་ནི་མ་བཅོས་རང་བབས་ཀྱི་རྩལ་ལས་གང་ཤར་གཤིས་སུ་གྲོལ་ནས་

གཉུག་མའི་ངང་དེ་ཉིད་དུ་གནས་པ་ནི་རང་གམ། ཡིན་ལུགས་རྗེན་པར་འཇོག་པས་ཐ་མལ་གྱི་ཤེས་པ་དེ་ཉིད་རང་གྲོལ་དུ་གནས་པའི་རྒྱུན་བསྐྱངས་ནས་རྒྱལ་བའི་གོ་འཕང་ཐོབ་ཅིང་ས་ལམ་ཆིག་
ཆོད་དུ་འགྱུར་བ་ནི་སྒོམ་པའོ། །གསུམ་པ་ནི། དེ་ལྟར་རང་གནས་རང་བཞག་གི་སྒོམ་པ་སྐྱོང་བའི་ཚེ། དགག་སྒྲུབ་དང་ཆགས་སྡང་གི་བློ་ལྡོག་ཤར་ན་དེ་ཉིད་རང་གྲོལ་དུ་གཏོང་བ་ལ་གྲོལ་ལུགས་
ཀྱི་གནད་དྲུག་སྟེ། རང་གྲོལ་གཉེན་པོ་མེད་པའི་གནད་ཀྱིས་སྦྲུལ་གྱི་མདུད་པ་ལྟར་གྲོལ་བས་གཞན་གྱིས་བཅོས་མི་དགོས། ཡེ་གྲོལ་བསྐྱར་གཞི་མེད་པའི་གནད་ནམ་མཁའི་མདུད་པ་ལྟར་གྲོལ་བས་
གདོད་མའི་ངང་ལ་གནས། ཅེར་གྲོལ་ངོ་བོ་མེད་པའི་གནད་ངོ་ཤེས་ཀྱི་མི་དང་འཕྲད་པ་ལྟར་གྲོལ་བའི་བདེན་པའི་སྒྲོ་འདོགས་ཀྱིས་སྟོང་རང་གྲོལ་སྙིང་པོ་མེད་པའི་གནད་ཁང་སྟོང་དུ་རྐུན་མ་ཞུགས་
པ་ལྟར་གྲོལ་བས་རང་བཞག་ལ་ཐོབ་ཤོར་མེད། འགྱུ་གྲོལ་རང་སར་དག་པའི་གནད་ཆུ་ལ་རི་མོ་བྲིས་པ་ལྟར་གྲོལ་བས་ཤེས་པ་སྐད་ཅིག་མའི་རྒྱུན་མི་མཐུད། ཤར་གྲོལ་དུས་མཉམ་ཡིན་པའི་གནད་

༄༅། །ཆུ་ལ་རལ་གྲི་བསྣུན་པ་ལྟར་གྲོལ་བས་རྟོགས་པ་སྔ་ཕྱི་ཁྱད་མེད་པ་ནི་སྤྱོད་པ། བཞི་པ་ནི། དེ་ལྟར་མ་བཅོས་པར་རྟོགས། སྙོམ་པ་རང་བབས་སུ་བཞག སྤྱོད་པ་རང་བབས་སུ་ལྷོད་པའི་
གནས་སྐབས་ན་འབྲས་བུ་ཀ་དག་གི་ཀློང་དུ་གྲོལ་ཏེ། ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་ཀུན་ཁྱབ་སྤྲུལ་པའི་སྐུ་གསུམ་རང་གནས་ཀྱི་ཡེ་ཤེས་མངོན་དུ་གྱུར་ནས་གང་
ཟག་གི་མིའི་ལུས་ལ་དགོངས་པ་སངས་རྒྱས་སུ་རྟོགས་པ་ནི་འབྲས་བུའོ། །གསུམ་པ་མན་ངག་སྡེ་ལ་སྨོན་པ་ནི། ཤེས་རབ་རང་བྱུང་སྒྲོན་མའི་དབྱིངས་རུམ་ནང་། །རྒྱང་ཞགས་སྒྲོན་མས་རིག་
གདངས་སྒོ་ཕྱེས་ནས། །དག་དབྱིངས་སྒྲོན་མས་སྣ་ཚོགས་རྒྱན་བཀྲམ་སྟེ། །ཐིག་ལེ་སྟོང་སྒྲོན་ཞི་ཁྲོའི་དཀྱིལ་འཁོར་རྫོགས། །དང་པོ་རྒྱུ་ཡིས་མ་བསྐྱེད་དབྱིངས་ལྔ་ཤར། །བར་དུ་རྐྱེན་གྱིས་མ་
བསྐྱེད་ཚོམ་བུར་གྲུབ། །ཐ་མར་ལྟ་བའི་གནས་དག་དབྱིངས་རིག་འདྲེས། །ཡིད་དཔྱོད་དང་བྲལ་མངོན་སུམ་མཐར་ཕྱིན་ཤོག །ཅེས་པ་ནི། ཤེས་རབ་རང་བྱུང་གི་སྒྲོན་མ་ནི་སོ་སོར་རྟོགས་པའི་

ཤེས་རབ་ཡིན་ལ། རྒྱང་ཞག་ཆུའི་སྒྲོན་མ་ནི་འཆར་བའི་སྒོ་མིག་གི་དབང་པོ། དག་པ་དབྱིངས་ཀྱི་སྒྲོན་མ་ནི་འཆར་བའི་ཡུལ་ནམ་མཁའ་རྐྱེན་བྲལ། ཐིག་ལེ་སྟོང་པའི་སྒྲོན་མ་ནི་འཇའ་འོད་ཟླུམ་
པོར་འཁྱིལ་བ་སྟེ། དེའི་ནང་དུ་རིག་པ་རྡོ་རྗེ་ལུ་གུ་རྒྱུད་བཅིངས་པས་རིམ་བཞིན་རིམ་པ་དེ་བཅུད་དུ་སྨིན་ནས་སྐུ་ཕྱེད་པ་དང་། རྐྱང་པ་དང་མཐར་གྱིས་ཞི་ཁྲོའི་སྐུ་ཡོངས་སུ་རྫོགས་པ་སྟེ། དེ་དག་
ཀྱང་སྦྱོར་དྲུག་དང་ཕྲ་ཏིག་ལྟར་རླུང་སྦྱོར་ལ་སོགས་པའི་རྒྱུས་མ་བསྐྱེད། མུན་ཁང་དུ་བཅུད་ལེན་ལ་སོགས་པའི་རྐྱེན་གྱིས་མ་བསྐྱེད་པར་ཆོས་ཉིད་མངོན་སུམ། ཉམས་གོང་འཕེལ། རིག་པ་ཚད་
ཕེབས་ཀྱིས་ཚོམ་བུའི་བར་གྲུབ་ནས་མཐར་གྱི་བལྟ་བྱ་ལྟ་བྱེད་ལས་བྱུང་བའི་ཆོས་ཉིད་ཀྱང་ཟད་ནས་དབྱིངས་རིག་འདྲེས་པའི་དགོངས་པ་ལ་སྦྱོར་བ་ཡིད་དཔྱོད་དང་བྲལ་བའི་དོན་ལ་སྨོན་པའོ། །
ཡང་བསྐྱར་གོ་བདེར་བརྗོད་ན། ཤེས་རབ་རང་བྱུང་གི་སྒྲོན་མ་སྤྲོས་བྲལ་གཉུག་མའི་ཡེ་ཤེས་ཀ་དག་ཁྲེགས་ཆོད་ཀྱི་དགོངས་པ་རིག་སྟོང་ཟང་ཐལ་དུ་རྟོགས་པ་དེའི་དབྱིངས་ནས། འོད་གསལ་གྱི་

༄༅། །སྣང་བ་དཔག་ཏུ་མེད་པ་འཆར་བའི་སྐབས་སུ་རྒྱང་ཞག་ཆུའི་སྒྲོན་མ་འོད་རྩ་དར་གྱི་སྐུད་པ་ལྟ་བུས་རིག་གདངས་འཆར་བའི་སྒོ་ཕྱེ་ནས། དག་པ་དབྱིངས་ཀྱི་སྒྲོན་མ་འོད་ལྔ་འཇའ་ཚོན་
གྱི་སྣང་བས་ཞིང་ཁམས་དང་གཞལ་ཡས་ཀྱི་རྒྱན་བཀྲམ་སྟེ། ཐིག་ལེ་སྟོང་པའི་སྒྲོན་མ་འོད་ཁྱིམ་ཟླུམ་པོའི་རྣམ་པ་ལས། ཞི་ཁྲོའི་དཀྱིལ་འཁོར་དུ་འཆར་བ་སྟེ། དེ་ཡང་དང་པོ་ཆོས་ཉིད་མངོན་སུམ་།
གྱི་སྐབས་སུ་དེ་ཉིད་ཆེར་འཆར་ནས། རིག་པ་ཚད་ཕེབས་ཀྱི་ཚེ་རྐྱེན་གྱིས་མ་བསྐྱེད་པའི་སྣང་ཉམས་རིགས་ལྔ་ཡབ་ཡུམ་ཟུང་དུ་འབྲེལ་བའི་ཚོམ་བུའི་དཀྱིལ་འཁོར་དུ་གྲུབ། ཐ་མ་ཆོས་ཉིད་ཟད་
པའི་གནས་སྐབས་སུ་ལྟ་བའི་གནད་དག་སྟེ་རིག་གདངས་ཚད་མེད་ཀྱི་སྣང་ཆ་དབྱིངས་སུ་བསྡུས་ནས། དབྱིངས་རིག་དབྱེར་མེད་དུ་བསྲེས། ཉམས་ཡིད་དཔྱོད་དང་བྲལ་བའི་ཆོས་ཉིད་སྣང་ཉམས་
དབང་པོས་མངོན་སུམ་མཐོང་བ་འོད་གསལ་ཐོད་རྒལ་གྱི་ཉམས་ལེན་མཐར་ཕྱིན་དུ་ཤོག་ཅིག་བའོ། །དེ་དག་གི་དོན་བསྡུ་བ་ནི། ཁྲེགས་ཆོད་ལྟ་བས་སྲིད་ཁུངས་གདར་ཤ་བཅད། །ཐོད་རྒལ་བསྒོམས་

པས་སྐུ་གསུམ་རྩལ་རྫོགས་ཏེ། །གདོད་ནས་རྣམ་དག་དང་པོའི་སངས་རྒྱས་ཉིད། །དབྱེར་མེད་ཐིག་ལེའི་གཟུགས་སུ་གང་སྣང་བ། །དེ་ལས་སྤྲོས་ཚེ་སྐུ་གསུམ་སྣོད་བཅུད་དང་། །བསྡུས་ཚེ་སྟོང་
ཉིད་སྙིང་རྗེ་ཆོས་ཀྱི་སྐུ། །ཐིག་ལེ་ཉག་གཅིག་ཡིད་ཡུལ་གཡོ་མེད་ཤོག །ཅེས་པ་ནི། ཀ་དག་ཁྲེགས་ཆོད་ཀྱི་ལྟ་བ་སྲིད་པའི་ཁུངས་བདག་འཛིན་གྱི་རྩ་བ་བཅད་དེ། རང་གནས་ཆོས་ཉིད་ཀྱི་གདར་
ཤ་བཅད། ལྷུན་གྲུབ་ཐོད་རྒལ་གྱི་ལམ་བསྒོམས་པས་སྐུ་གསུམ་རྩལ་རྫོགས་ནས། འབྲས་བུ་གྲོལ་བའི་ཀ་དག་གདོད་མའི་གཞི་རྣམ་པར་དག་པའི་ཆོས་ཉིད་དང་ངོ་བོ་དབྱེར་མེད་པ་གདོད་མའི་སངས་
རྒྱས་ཀུན་ཏུ་བཟང་པོའི་དགོངས་པ་འཁོར་འདས་དབྱེར་མེད་ཐིག་ལེ་ཉག་གཅིག་ཏུ་སྣང་བ་དེ་ལས་སྤྲོས་པའི་ཚེ་ན་སྐུ་གསུམ་དག་པའི་ཞིང་ཁམས་སྣོད་བཅུད་དྭངས་པ་མ་འདྲེས་པ་སྣང་ཞིང་
ཚེ་སྟོང་ཉིད་སྙིང་རྗེ་དབྱེར་མེད་པའི་རང་བཞིན་ཡེ་ཤེས་ཆོས་ཀྱི་སྐུའི་བདག་ཉིད་སྤྲོས་བྲལ་ཐིག་ལེ་ཉག་གཅིག་གི་ཡིད་ཡུལ་ལ་གཡོ་བ་མེད་པར་ཤོག་ཅིག་ཅེས་སྨོན་པའོ། །གཉིས་པ་འབྲས་བུའི་

༄༅། །གོ་འཕང་སྤྱོད་ཚུལ་སྨོན་པ་ལ་གསུམ། འབྲས་བུ་སྐུ་གསུམ་དབྱེར་མེད་ལ་སྨོན་པ་དང་། ཕྲིན་ལས་ཀྱི་འཇུག་པ་ལ་སྨོན་པ་དང་། སྔགས་སྤྱོད་ཀྱི་རྟེན་ཁྱད་པར་ཅན་ལ་བརྟེན་ནས་འབྲས་
བུ་དོན་དུ་གཉེར་བར་སྨོན་པའོ། །དང་པོ་ནི། སླར་ཡང་རྡོ་རྗེ་ལྟ་བུའི་ཏིང་འཛིན་གྱིས། །གཉིས་སྣང་འཁྲུལ་པའི་བག་ཆགས་ཀུན་བཅོམ་ནས། །རིམ་པ་བཞི་པའི་དོན་གྱི་འོད་གསལ་དང་། །དབྱེར་
མེད་ལྷན་ཅིག་སྐྱེས་པ་བདེ་བའི་དངོས། །བདེན་གཉིས་ཟུང་དུ་འཇུག་པའི་ཧེ་རུ་ཀ མཁའ་དབྱིངས་ཤར་བ་དབང་པོའི་གཞུ་བཞིན་དུ། །གསལ་མདངས་འོད་ཟེར་ལྔ་ཡི་དྲྭ་བ་ཅན། །སྟོབས་བཅུ་མི་
འཇིགས་བཞི་དང་སོ་སོར་རིག །མ་འདྲེས་བཅོ་བརྒྱད་རྫོགས་པའི་སངས་རྒྱས་དང་། །བླ་མེད་ཡོན་ཏན་རང་བཞིན་གཞལ་མེད་ལས། །རྣམ་ཀུན་མཆོག་ལྡན་ངོ་བོ་ཆོས་ཀྱི་སྐུ། །རྣམ་པ་ལོངས་
སྤྱོད་རྫོགས་སྐུ་གྲངས་མེད་ཀྱི། །སྤྲུལ་པའི་སྤྲིན་འཕྲོ་སྐུ་གསུམ་དབྱེར་མེད་ཤོག །ཅེས་པ་ནི། དེ་ཡང་འཇུག་པ་ལ་དབང་ཐོབ་ནས་གདོད་མའི་ནང་དབྱིངས་སུ་འཇུག་ཁ་མ་དེར། སླར་ཡང་རྡོ་རྗེ་ལྟ་

བུའི་ཏིང་ངེ་འཛིན་གཞུ་བ་དུངས་པ་ལྟ་བུའི་གཉིས་སུ་སྣང་བ་དང་། དེ་ལས་བྱུང་བའི་འཁྲུལ་པའི་བག་ཆགས་ཀྱི་ལྷག་མར་གྱུར་པ་གནས་ངན་ལེན་གྱི་ཤེས་སྒྲིབ་ཕྲ་མོ་ཡན་ཆད་བཅོམ་སྟེ། རིམ་པ་
བཞི་པའི་དོན་གྱི་འོད་གསལ་དེ་ཉིད་སློབ་པའི་ཟུང་འཇུག་གི་བསྒྲུབ་གཞི་ཡིན་པས་ངོ་བོ་གཅིག་པའི་ཆ་ནས་དབྱེར་མེད་ལྷན་ཅིག་སྐྱེས་པའི་བདེ་བའི་དངོས་གཞིར་བཤད་ལ། དེ་ཉིད་ལས་མི་སློབ་
པའི་ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་སྐུར་བཞེངས་པ་ལ་མཁའ་དབྱིངས་ཤར་བའི་དབང་པོའི་གཞུ་སྟེ། ནམ་མཁའ་ལ་འཇའ་ཚོན་ཤར་བའི་དཔེས་མཚོན་ནས་ཆོས་སྐུའི་གདངས་ལོངས་
སྦྲུལ་གྱི་རྣམ་པའི་གཟུགས་སྐུ་གཉིས་སུ་གྲུབ་པ་ལ་སྟོབས་བཅུ་དང་མི་འཇིགས་པ་བཞི་ལ་སོགས་ཡོན་ཏན་མཐའ་དག་རྫོགས་པའི་སངས་རྒྱས་དང་། དེའི་བླ་ན་མེད་པའི་ཡོན་ཏན་གྱི་རང་བཞིན་
གཞལ་དུ་མེད་པ་ཉིད་ལས། གཞོན་ནུ་མ་ལ་པྲ་ཕབ་པའི་སྣང་བ་ལྟར་རྣམ་པ་ཐམས་ཅད་པའི་མཆོག་དང་ལྡན་པའི་ཆོས་ཀྱི་སྐུ་དང་། དེའི་གདངས་རིགས་ལྔ་གངས་ཅན་མཚོ་བཞིན་ལག་གི་རྣམ་པ་

༄༅། །ཅན་གྱི་ལོངས་སྤྱོད་རྫོགས་པའི་སྐུ་གྲངས་མེད་པར་ཤར་བ་དང་། དེ་ལས་སྤྲུལ་པའི་སྐུ་བསམ་གྱིས་མི་ཁྱབ་པའི་སྤྲིན་འཕྲོ་བ་ཅན་གྱི་སྐུ་གསུམ་ངོ་བོ་དབྱེར་མེད་ཐོབ་པར་ཤོག་ཅིག་ཅེས་
སྨོན་པའོ། །གཉིས་པ་ནི། མཁར་ཁྱབ་གཟུགས་བཟུང་བགྲང་ཡས་སེམས་ཅན་ལ། །ཇི་སྙེད་ཁམས་དང་བསམ་པའི་དབྱེ་བ་བཞིན། །རང་རང་སྐད་དུ་རྒྱུ་དང་འབྲས་བུ་ཡི། །ཐེག་པ་གཉིས་ལས་
བརྩམས་པའི་ཆོས་ཀྱི་ཚུལ། །ལེགས་པར་སྟོན་ལ་སྐྱོ་ངལ་མེད་པར་ཤོག །ཅེས་པ་ནི། དེ་ལྟར་རང་དོན་དུ་སྤངས་རྟོགས་མཐར་ཕྱིན་པའི་སངས་རྒྱས་སྐུ་གསུམ་གྱི་བདག་ཉིད་ཅན་དུ་གྲུབ་ནས། ནམ་
མཁས་གར་ཁྱབ་ཏུ་རྣམ་སྨིན་གྱི་གཟུགས་སམ་ལུས་བཟུང་བའི་བགྲང་བ་ལས་འདས་པའི་སེམས་ཅན་གྱི་ཁམས་རྒྱ་མཚོ་ལྟ་བུ་ལ་ཇི་སྙེད་དེ་མང་པོའི་སྒྲས་དེ་སྙེད་སོ་སོའི་ཁམས་དང་བསམ་པའི་དབྱེ་
བ་ཐ་དད་པ་བཞིན་རང་རང་སོ་སོའི་སྐད་དུ་རྒྱུ་དང་འབྲས་བུའི་ཐེག་པ་གཉིས་ལས་བརྩམས་པའི་ཆོས་ཀྱི་ཚུལ་རྒྱ་མཚོ་ལྟ་བུ་ལེགས་པར་འཆད་ཅིང་ལེགས་པར་སྟོན་པ་ལ་སྐྱོ་དུབ་དང་ངལ་བའི་གནས་

མཐའ་དག་བཟོད་པར་ཤོག་ཅིག་པའོ། །གསུམ་པ་ནི། འདི་དང་བར་དོར་མཆོག་གི་གོ་འཕང་ནི། །ངེས་པར་འགྲུབ་པའི་ལམ་བཟང་མ་རེད་ན། །ཟབ་ལམ་འཕོ་བའི་རྣལ་འབྱོར་ལ་གོམས་པས། །
རྣམ་ཤེས་མཁའ་སྤྱོད་གནས་སུ་འཕོ་བྱས་ཏེ། །བསྐྱེད་རྫོགས་ལམ་གྱི་རིམ་པས་འཕྲོ་མཐུད་ཤོག །ཅེས་པ་ནི། དེ་ལ་བསྐྱེད་རིམ་གྱི་སྒོ་ནས་རིག་འཛིན་བཞིའི་ལམ་རྫོགས་རིམ་གྱི་སྒོ་ནས། རྨི་ལམ།
སྒྱུ་ལུས། བར་དོ། འོད་གསལ་ལ་སོགས་ཀྱི་གདམས་པ་ཉམས་འོག་ཏུ་ཆུད་ནས་ཚེ་འདི་འམ། བར་དོར་མཆོག་གི་གོ་འཕང་བགྲོད་པའི་ལམ་བཟང་གི་དངོས་གྲུབ་མ་བརྙེས་ན། མ་བསྒོམ་པར་འཚང་
རྒྱ་བའི་ཟབ་ལམ་འཕོ་བའི་རྣལ་འབྱོར་ལས་འཁོར་བ་དང་འབྲེལ་བའི་སྒོ་བརྒྱད་ཡིག་འབྲུས་བཀག་ལ། གཙུག་ཏོར་རླུང་གི་འཁོར་ལོའི་སྒོ་ཕྱེ་ནས་རྣམ་པར་ཤེས་པ་ཨ་ཡིག་ལ་སོགས་པའི་རྣམ་པས་
དག་པ་མཁའ་སྤྱོད་དང་། བདེ་བ་ཅན་དང་། མངོན་པར་དགའ་བ་ལ་སོགས་རང་བཞིན་སྤྲུལ་པའི་ཞིང་དུ་འཕོས་ནས་བསྐྱེད་རྫོགས་ལམ་ཀྱི་རིམ་པ་འཕྲོ་མཐུད་པར་ཤོག་ཅིག་ཅེས་སྨོན་པའོ། ། །

༄༅། །གསུམ་པ་མཇུག་གི་དོན་ལ་གཉིས། གཞུང་དོན་འབྱེད་པའི་བློ་གྲོས་ཐོབ་པར་སྨོན་པ་དང་། སྐྱེ་བ་དང་ཚེ་རབས་ཐམས་ཅད་དུ་དཔལ་ལྡན་བླ་མ་དང་མི་འབྲལ་བར་སྨོན་པའོ། །དང་པོ་ནི།
དེ་ལྟར་རྒྱུ་ལམ་འབྲས་བུའི་ཁྱད་པར་ལས། །སྐུ་དང་ཞིང་ཁམས་འཁོར་དང་མཛད་པ་ནི། །ཡོངས་སུ་དག་པའི་ཡེ་ཤེས་ལམ་ཉིད་དུ། །བྱེད་དང་མི་བྱེད་སྔགས་དང་ཕ་རོལ་ཕྱིན། །སོ་སོར་འབྱེད་
པའི་བློ་གྲོས་དང་ལྡན་ཤོག །ཅེས་པ་ནི། རྒྱུ་ལམ་དུ་བྱས་ནས་འབྲས་བུ་ཕྱི་དུས་ན་སྨིན་པ་སྡེ་སྣོད་གསུམ་གྱི་ལམ་དང་། འབྲས་བུ་ལམ་དུ་བྱེད་པ། དཔེར་ན་རང་གི་ལུས་ངག་ཡིད་གསུམ་ལྷའི་སྐུ་
གསུང་ཐུགས་ཀྱི་རྣམ་པ་ལམ་བྱེད་དང་། དེ་བཞིན་དུ་སྣོད་གཞལ་ཡས་ཁང་གི་ལམ་ཁྱེར་དང་། བཅུད་ཀྱི་སེམས་ཅན་ལྷ་དང་ལྷ་མོའི་རང་བཞིན་དུ་སྦྱོར་བ་དག་པའི་སྣོད་བཅུད་དང་། འོད་ཟེར་སྤྲོ་
བསྡུས་སངས་རྒྱས་ཀྱི་ཕྲིན་ལས་རྣམ་པ་བཞིའི་མཛད་པ་ལམ་དུ་བྱེད་པ་སྟེ། དེ་བས་ན་སངས་རྒྱས་ཀྱི་སྐུ་དང་ཡེ་ཤེས་ཀྱི་ཁམས་ལ་ད་ལྟ་ནས་ཡོངས་སུ་དག་པའི་ཡེ་ཤེས་ཀྱི་ལམ་དུ་བྱེད་ནུས་པས་།

ནི་འབྲས་བུ་སྔགས་ཀྱི་ཐེག་པ་དང་། དེ་ལྟར་བྱེད་མི་ནུས་པ་ནི་ཕ་རོལ་ཏུ་ཕྱིན་པ་སྟེ། དེ་གཉིས་སོ་སོར་འབྱེད་ནུས་པའི་བློ་གྲོས་ཀྱི་སྤོབས་པ་ཁྱད་པར་ཅན་ཐོབ་པར་ཤོག་ཅིག་པར་སྨོན་པའོ། །
གཉིས་པ་ནི། བདག་ཀྱང་འདི་ནས་ཚེ་རབས་ཐམས་ཅད་དུ། །རྗེ་བཙུན་བླ་མ་མཆོག་དང་མི་འབྲལ་ཞིང་། །དེས་གསུངས་གསུང་གི་བདུད་རྩི་མྱོང་བ་དང་། །དེ་དོན་སྒྲུབ་ལ་ཞུམ་པ་མེད་པ་ཡི། །
ཚེ་རབས་ཀུན་ཏུ་ཡོངས་འཛིན་དམ་པ་དང་། །ནམ་ཡང་འབྲལ་མེད་རྗེས་སུ་འཛིན་གྱུར་ཅིག །ཅེས་པ་ནི། དམ་པའི་ཆོས་ཀྱི་མཚན་ཉིད་ནི་ཐོག་མཐའ་བར་གསུམ་དུ་དགེ་བ་ཞིག་ཡིན་ལ། དེ་ལྟར་
དགེ་བར་བྱེད་པ་བླ་མ་དམ་པ་དགེ་བའི་བཤེས་གཉེན་གཅིག་པུ་ལ་རགས་ལས་ན་དུས་འདི་ནས་བཟུང་སྟེ་ཚེ་རབས་ཐམས་ཅད་དུ་བླ་མ་དང་མཇལ་བའི་རྒྱུ་རྐྱེན་རྟེན་འབྲེལ་ཚོགས་པ་དང་མཇལ་ནས་
སྐད་ཅིག་ཀྱང་མི་འབྲལ་བར་ལུས་ངག་གིས་ཞབས་ཏོག་དང་། ཟང་ཟིང་གི་འབུལ་བ་དང་། སྒྲུབ་པའི་རྒྱལ་མཚན་འཛུགས་པ་སྟེ་མཉེས་པ་གསུམ་གྱིས་བརྟེན་ནས་ཅི་གསུང་གི་བཀའ་བསྒྲུབ་ཅིང་། ཁྱད་

༄༅། །པར་གསུང་གི་བདུད་རྩི་དམ་པའི་ཆོས་ཀྱི་རོ་མྱངས་ནས་དེའི་སྒྲུབ་པ་ལ་ཞུམ་པ་མེད་པའི་སྙིང་སྟོབས་བསྐྱེད་པས་འདི་ཕྱི་གང་རུང་དུ་དངོས་གྲུབ་རྣམ་གཉིས་ཐོབ་ཅིང་། གལ་ཏེ་ཅུང་
ཟད་འགྱངས་ན་རྒྱུ་མཐུན་གྱི་འབྲས་བུ་ལས་སྐྱེ་བ་ཕྱི་མར་ཡང་བླ་མ་མཚན་ཉིད་དང་ལྡན་པ་མཇལ་ནས་རྗེས་སུ་འཛིན་པར་ཤོག་ཅིག་པའོ། །ཅེས་པ་འདི་ནི་མངའ་བདག་ཁྲི་སྲོང་ལྡེའུ་བཙན་གྱི་
འབྲས་བུ་མཐར་ཕྱིན་པའི་སྐུ་མ་ཧཱ་པཎྜིཏ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས་ཁྲིད་ལུང་ཟབ་ཅིང་རྒྱ་ཆེ་བ། གནས་མཆོག་འཆི་མེད་དཀར་མོ་སྟག་ཚང་བསམ་འགྲུབ་ཀེའུ་ཚང་གི་
གཏེར་གནས་ཀྱི་སྒོ་དབྱེ་བའི་སྐབས་སུ་གནས་དེ་ཉིད་ཀྱི་དབུ་རྩེ་དང་གནས་ཀྱི་སྙིང་པོར། གཏེར་ཆེན་ཆོས་ཀྱི་རྒྱལ་པོ་མཆོག་གྱུར་བདེ་ཆེན་གླིང་པ་ཕྲིན་ལས་འགྲོ་འདུལ་རྩལ་ཡུམ་སྲས་གྲྭ་ཚང་དང་
བཅས་པ་ལ། ཐུགས་དགྱེས་བཞིན་པའི་ངང་ནས་བསྩལ་བ་ཉིད་མི་བརྗེད་དྲན་གསོས་ཟིན་བྲིས་བྲི་འོས་ཞེས་མཆེད་གྲོགས་རྣམས་ཀྱིས་གསུངས་པ་དང་། ཁྱད་པར་ཡེ་ཤེས་ཌཱ་ཀི་བདེ་ཆེན་ཆོས་

སྒྲོན་དང་། གནས་འཛིན་དགེ་བཤེས་མཁས་གྲུབ་དྷརྨ་རཱ་ཛ་བཅས་ཀྱི་གསུང་ངོ་མ་ལྡོག་པར་བྲིས་ཀྱང་། ད་ལམ་འཕྲལ་མཁོ་རང་གི་ཡིད་ལ་གོམས་ཕྱིར་བྲིས་པ་ཡིན་པས། ད་དུང་བཅོས་བསྒྱུར་འབྲི་
བསྣན་སོགས་མང་དུ་དགོས་པས་དམ་པ་རྣམས་ཐུགས་མི་ཁྲེལ་བར་ཞུ། སརྦ་དཱ་ཀ་ལྱཱ་ཎཾ་བྷ་བ་ཏུ།། །།

༄༅། །གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་གྱི་འགྲེལ་པ་རིག་འཛིན་ལམ་བཟང་ཞེས་བྱ་བ་བཞུགས།

༄༅། །ཤནྟ་པུ་རི་ཞི་བའི་གྲོང་ཁྱེར་ན། །རིག་འཛིན་མི་ཡི་ཐོད་པ་འགྲོ་འདུལ་གླིང་། །རིག་པ་བདེ་གཤེགས་སྙིང་པོའི་ཆོས་ཉིད་དང་། །རོ་གཅིག་ལྟ་བ་མཇལ་བའི་ཕྱག་གིས་བཏུད། །དེ་ལ་
ཀླད་ཀྱི་དོན་དང་དེའི་མཆོད་བརྗོད་ནི། །དུས་གསུམ་རྒྱལ་བ་སྲས་བཅས་མ་ལུས་དང་། །འགྲོ་བའི་སྐྱབས་གྱུར་པདྨ་སམ་བྷ་ཝ། །སྲིད་ཞིའི་རྒུད་པ་ཀུན་སེལ་རཏྣའི་ཞབས། །མི་འབྲལ་སྙིང་ནས་
གུས་པས་ཕྱག་བགྱིའོ། །གཉིས་པ་གཞུང་གི་དོན་ལ་རྣམ་གྲངས་བཅུ་བདུན་ལས། དང་པོ་ཅིས་ཀྱང་དགོས་མེད་ཀྱིས་བློ་ལྡོག་པ་ནི། ཚེ་འདིའི་ལོངས་སྤྱོད་རྨི་ལམ་དགའ་སྟོན་བཞིན། །ལང་ཚོའི་
དཔལ་ཡང་འཇའ་ཚོན་ལྟ་བུ་སྟེ། །ཚེ་སྲོག་མི་རྟག་གློག་གི་ཟློས་གར་བཞིན། །འཇིག་རྟེན་ཕུན་ཚོགས་ཀུན་ལ་དབང་སྒྱུར་ཀྱང་། །སྟོན་དུས་མཛེས་པའི་སྤྲིན་དཀར་ཕུང་པོ་བཞིན། །སྐད་ཅིག་མི་

༄༅། །རྟག་འཇིག་པའི་ཆོས་ཅན་དུ། །མཐོང་ནས་སྲིད་པར་ཡིད་ནི་འབྱུང་བར་ཤོག །དེ་ལ་ཚེ་འདི་སྣང་གི་ལོངས་སྤྱོད་དང་། གནས་གྲོགས་དང་། ཁང་ཁྱིམ་ལ་སོགས་པ་ནི་མདང་གི་རྨི་ལམ་།
ལ་སྐྱེད་མོས་ཚལ་ཞིག་ཏུ་མགྲོན་པོར་ཕྱིན་པའི་དགའ་སྟོན་ལྟ་བུ། སད་པའི་ཚེ་དེ་དག་གང་ཡང་མེད་པས་སྐྱེང་ཤུ་རེ་པ། དེ་བཞིན་དུ་གཞོན་ནུ་དལ་ལ་བབ་པའི་ལང་ཚོའི་དཔལ་ལ་ཆགས་ནས་བྱི་
དོར་བྱས། རྒྱན་གོས་ཀྱིས་བཀླུབས། རེ་ཞིག་སྡོང་སྡོང་འདྲ་བ་བྱས་ཀྱང་། འགྱུར་བའི་སྡུག་བསྔལ་ནི། ཆུ་སྐྱར་ཉ་ལ་འཇབ་པ་ལྟ་བུར་ཡོད་པས། རང་དབང་མེད་པར་ནད་དང་གདོན་དང་། མེ་ཆུ་
ལ་སོགས་རྐྱེན་གློ་བུར་བ་མང་པོས་འཇའ་ཚོན་ད་ལྟ་ཡོད་འཕྲོ་ལ་ཡལ་བ་བཞིན་རྟག་མི་ཐུབ། ཚེ་ནི་རླུང་གསེབ་ཀྱི་མར་མེ་ལྟ་བུ། སྲོག་ནི་ནམ་མཁའ་ལ་གློག་འཁྱུག་པ་བཞིན་ངེས་ན་འཁོར་ལོས་
སྒྱུར་བའི་རྒྱལ་པོའམ། ཁམས་ཀྱི་རྒྱལ་ཕྲན་ལ་སོགས་པ་འཇིག་རྟེན་གྱི་ཁམས་ཚོགས་རྒྱ་ཆེན་པོ་ལ་དབང་སྒྱུར་བ་ཞིག་ཡིན་ཡང་། སྟོན་ཀའི་དུས་ན་ཤིང་བལ་ལྟར་མཛེས་པའི་སྤྲིན་དཀར་གྱི་ཕུང་

པོ་གླང་པོ་ཆེའམ། ཤིང་རྟའམ་རྨ་བྱ་ལྟར་མཛེས་པ་ཞིག་བྱུང་བ་ད་ལྟར་རང་ཡོད་འཕྲོ་ལ་མེད་པ་ལྟར་མི་འཆི་བསམ་པའི་ལྷོད་ལྷོད་ཀྱི་ངང་ལ་གཤིན་རྗེའི་ཕོ་ཉས་བཅོམ་ལུས་སེམས་གཉིས་པོ་སོ་
སོར་འབྲལ། མི་འདོད་བཞིན་དུ་ཐག་གུས་བསྡམ་ཡོལ་བས་སྒྲིབ། དུས་ཁྲོད་དུ་ཀེང་རུས་སྐྱ་ཟིང་འགྲོ་བ་དེ་དོ་ནུབ་ཙམ་ཡང་མི་འོང་པའི་ཁག་མི་ཐེག་པ་འདི་དྲན་པར་བྱས་ནས་སྲིད་པའི་རང་བཞིན་
ལ་ཡིད་འབྱུང་ཆེན་པོ་སྐྱེ་བར་སྨོན་པའོ། །གཉིས་པ་བཤེས་གཉེན་དམ་པ་ཚུལ་བཞིན་སྨོན་པ། བདེ་ལེགས་དངོས་གྲུབ་ཀུན་གྱི་འབྱུང་གནས་ནི། །མཚན་ཉིད་ཀུན་ལྡན་ཐེག་མཆོག་བཤེས་གཉེན་ནི། །
དྲན་པ་ཡིས་ཀྱང་སྲིད་ཞིའི་འཇིག་འཕྲོག་ཅིང་། །མི་ཕྱེད་དད་པས་ཚུལ་བཞིན་བསྟེན་པར་ཤོག །དེ་ལ་གྲུ་ཟམ་མེད་ན་ཆུ་ཆེན་མི་བགྲོད་པ་ལྟར་གནས་སྐབས་སུ་མངོན་མཐོའི་བདེ་བ་དང་། མཐར་
ཐུག་ངེས་ལེགས་ཀྱི་འབྲས་བུའམ། དངོས་གྲུབ་དམ་པའི་འབྱུང་གནས་ནི་མདོ་རྒྱུད་ནས་གསུངས་པའི་མཚན་ཉིད་ཀུན་ལྡན་གྱི་བླ་མ་ཐེག་པ་མཆོག་གི་དགེ་བའི་བཤེས་གཉེན་རྙེད་ན་དེ་ནི་དྲན་པ་

༄༅། །ཙམ་གྱིས་ཀྱང་སྲིད་ཞིའི་འཇིག་པ་འཕྲོག་ལ་མིན་ནའང་སྙིང་རྗེ་ཆེ་བ། རང་དོན་དུ་སྟོང་ཉིད་གཟིགས་པ་འབྲིང་། ཐ་ནའང་གང་འཆད་བྱའི་ཆོས་ཀྱི་མངོན་རྟོགས་ལ་འདྲིས་པ། གཞན་
དོན་ལ་སྐྱོ་ངལ་མེད་ཀྱང་རྙེད་པ་ལ་མི་གཟིགས་པ་ཞིག་གུས་པས་བསྟེན་ནས་ཐུགས་ཡིད་འདྲེས་པར་བྱེད་དགོས་ཏེ། མདོ་རྒྱུད་ཐམས་ཅད་ནས་འདི་ཕྱིའི་ལམ་སྟོན་བླ་མ་ལ་རེ་དགོས་གསུངས་པའི་
ཕྱིར་རོ། །གསུམ་པ་དཀོན་མཆོག་ལ་སྐྱབས་སུ་འགྲོ་ཞིང་སེམས་བསྐྱེད་པ། དེ་ལྟར་དགེ་བའི་བཤེས་ལས་རྙེད་པའི་དོན། །གཏན་གྱི་སྐྱབས་གྱུར་བླ་མ་དཀོན་མཆོག་གསུམ། །ཡིད་ལ་འབྲལ་མེད་
གདུངས་བས་གསོལ་འདེབས་ཤིང་། །འགྲོ་ཀུན་ཕ་མར་ཤེས་པའི་རྙིང་རྗེ་ཡིས། །ཀུན་གྱི་སྡུག་བསྔལ་རང་གིས་ལེན་པ་དང་། །བདག་གི་བདེ་བ་མ་ལུས་གཞན་ལ་གཏང་། །བླ་མེད་བདེ་ལ་བདག་
གིས་དགོད་བྱ་ཞེས། །སེམས་ནི་བྱང་ཆུབ་དམ་པར་བསྐྱེད་བྱས་ནས། །ཕྱིན་དྲུག་སྤྱོད་པས་ཉིན་མཚན་འདའ་བར་ཤོག །དེ་ལྟར་བཤེས་གཉེན་བསྟེན་ནས་ཐོག་མར་དེ་ལ་རྙེད་པའི་དོན་ཞི་བདེ་རྙེད་

པའི་དོན་གཉེར་ཙམ་མ་ཡིན་པ་སྐྱེས་བུ་ཆེན་པོའི་སྐྱབས་འགྲོའི་གནད་མ་འཁྲུལ་བར་ཤེས་པར་བྱ་ཏེ། གནས་སྐབས་ཙམ་མ་ཡིན་པའི་གཏན་གྱི་སྐྱབས་གནས་སུ་འོས་པ། བླ་མ་དང་དཀོན་མཆོག་
གསུམ་ལ་སྙིང་ཐག་པ་ནས་སྐྱབས་སུ་འགྲོ་ཞིང་། དེ་ནས་ཐེག་པ་ཆེན་པོའི་ལམ་གྱི་རྩ་བ་སེམས་ཅན་ཐམས་ཅད་ཕ་མར་ཤེས་པར་བྱ་སྟེ། དེ་ལྟར་ཤེས་ནས་ཕ་མ་ལ་ལ་དམྱལ་བ། ལ་ལ་ཡི་དྭགས། ལ་
ལ་དུད་འགྲོ། ལ་ལ་མི་དབང་ཐང་ཆུང་དུ་སོགས་སྡུག་བསྔལ་གྱིས་མནར་བ་ལ་སྙིང་རྗེ་མི་སྐྱེ་བའི་དབང་མེད་ཀྱང་། དེ་ཡི་ཚེ་དབུགས་ནང་དུ་སྡུད་དུས་ཁོང་གི་སྡུག་བསྡལ་རང་གིས་ལེན་པ་དང་། ཕར་
གཏོང་དུས་བདག་གི་བདེ་བ་ཁོང་དང་དགེ་ཚོགས་ཁོང་ལ་གཏོང་བའི་སྨོན་སེམས་ལ་སྦྱངས་ནས་དེ་དག་བདེ་བ་ལ་འགོད་པའི་བྱང་ཆུབ་ཏུ་སེམས་བསྐྱེད་ཅིང་། འཇུག་པའི་སྤྱོད་པ་ཕ་རོལ་དུ་ཕྱིན་པ་
དྲུག་ལ་ཉིན་མཚན་དུས་འདའ་བར་བྱེད་པའོ། །བཞི་པ་སྐྱེས་བུའི་ཆུང་འབྲིང་གི་ལམ་ལ་བློ་སྦྱོང་བར་སྨོན་པ་ནི། མངོན་མཐོ་སྒྲུབ་བྱེད་རྒྱལ་བའི་གསུང་རབ་ཀུན། །དོན་རྣམས་སྐྱེས་བུ་ཆུང་ངུའི་

༄༅། །ལམ་དང་ནི། །ཐར་པ་སྒྲུབ་པའི་ཐབས་ལ་བརྩོན་པ་ཡི། །ཆོས་ཀྱི་རྣམ་གྲངས་ཀུན་གྱི་བརྗོད་བྱའི་དོན། །སྐྱེས་བུ་འབྲིང་གི་ལམ་གྱི་རིམ་པ་སྟེ། །ངེས་པར་འབྱུང་བས་སྲིད་ལས་གྲོལ་
བར་ཤོག །དེ་ལ་ཕྱི་མ་མངོན་པར་མཐོ་བའི་རྒྱུ་མི་དགེ་བ་སྤང་ཞིང་དགེ་བཅུའི་ལས་ལམ་བསྒྲུབ་པ་དང་། བསྙེན་གནས་ཡན་ལག་བརྒྱད་པ་སོགས་གཙོ་བོར་སྟོན་པའི་གསུང་རབ་རྣམས་ནི་སྐྱེས་
བུ་ཆུང་ངུའི་ལམ་དང་། རང་དོན་ཞི་བདེ་ཙམ་ལ་དམིགས་ནས་ཐར་པའི་གོ་འཕང་གཉེར་བ་དམ་པའི་ཆོས་འདུལ་བའི་སྡེ་སྣོད་ལ་སོགས་པ་ནི་སྐྱེས་བུ་འབྲིང་གི་ལམ་སྟེ། གཉིས་ཀའང་ཐེག་པ་ཆེན་
པོའི་ལམ་སྟེགས་ཡིན་པས་དེ་དག་ལ་བརྟེན་ནས་ངེས་འབྱུང་གི་བློ་ཁྱད་པར་ཅན་བསྐྱེད་ཅིང་སྲིད་པའི་སྡུག་བསྔལ་བཙོན་དོང་ལྟ་བུ་ལས་གྲོལ་བར་སྨོན་པའང་ལས་དང་པོ་བའི་ལམ་གྱི་འཇུག་ངོགས་
ཁྱད་པར་ཅན་ཡིན་ནོ། །ལྔ་པ་སྐྱེས་བུའི་ཆེན་པོའི་ལམ་སྨོན་པ་ནི། རྣམ་མཁྱེན་གོ་འཕང་མྱུར་དུ་བསྒྲུབ་པའི་ཐབས། །རྒྱུ་དང་འབྲས་བུའི་ཐེག་ཆེན་རྣམ་གཉིས་ལས། །ཇི་བཞིན་གསུངས་པའི་

གསང་བ་མ་ལུས་པ། །སྐྱེས་བུ་ཆེན་པོའི་ལམ་གྱི་རིམ་པ་སྟེ། །བདག་གིས་མ་ལུས་ཉེ་བར་བླང་པ་ལས། །ཆོས་རྣམས་ཐམས་ཅད་རྨི་ལམ་སྣང་བ་བཞིན། །སྣང་ཙམ་དེ་ལས་ཡུལ་གྱི་སྟེང་ཉིད་དུ། །
གྲུབ་པའི་ངོ་བོ་རྡུལ་ཙམ་མ་མཆིས་ཀྱང་། །ལས་འབྲས་བསླུ་བ་མེད་པར་ངེས་རྙེད་ནས། །བདེན་གཉིས་ཟབ་མོའི་གནས་ལ་གོམས་པར་ཤོག །དེ་ལ་གཞན་དོན་དུ་རྣམ་པ་ཐམས་ཅད་མཁྱེན་པའི་གོ་འཕང་
བསྒྲུབ་པར་སྟོན་པ་རྣམས་ནི། རྒྱུ་ཕ་རོལ་ཏུ་ཕྱིན་པ་དང་། འབྲས་བུ་གསང་སྔགས་རྡོ་རྗེའི་ཐེག་པ་ཆེན་པོ་གཉིས་ཡིན་ལ། དེ་གཉིས་ལས་གསུངས་པའི་སྤྱོད་པ་རྒྱ་ཆེ་བ་དང་། དོན་ཟབ་པའི་
གསང་བ་མ་ལུས་སྐྱེས་བུ་ཆེན་པོའི་ལམ་གྱི་རིམ་པ་སྟེ། དེ་ཉམས་སུ་བླངས་པས་མཉམ་གཞག་གི་དོན་ཆོས་ཐམས་ཅད་རྨི་ལམ་གྱི་སྣང་བ་ལྟར་སྣང་ཙམ་ཉིད་ནས་ཡུལ་རང་ངོ་ནས་བདེན་པར་གྲུབ་
པ་རྡུལ་ཙམ་ཡང་མེད་པར་རྟོགས་ཀྱང་། རྗེས་ཐོབ་ཀྱི་ཆ་ནས་ལས་འབྲས་བསླུ་བ་མེད་པར་ངེས་པ་རྙེད་ནས་བདེན་གཉིས་ཐ་དད་དུ་མི་འཛིན་པའི་ལམ་ཟབ་མོ་ལ་གོམས་པར་སྨོན་པའོ། །དྲུག་པ་སྡེ་

༄༅། །སྣོད་གསུམ་ལ་བསླབ་པར་སྨོན་པ་ལ། ནང་གསེས་འདུལ་བའི་སྡེ་སྣོད་ནི། ཉིས་བརྒྱ་ལྔ་བཅུ་སྤོང་བའི་ཚུལ་ཁྲིམས་དང་། །བཅུ་བདུན་བླང་བྱ་འཇུག་པའི་ཚུལ་ཁྲིམས་ཏེ། །ཀུན་གྱི་རྩ་བ་
འགྲམ་གཞི་བརྟན་པོ་ནི། །ལྷག་པའི་ཚུལ་ཁྲིམས་འདུལ་སྡེ་ལ་གནས་ཤིང་། །དེ་ལ་འཁོར་ལོ་དང་པོ་འདུལ་བའི་སྡེ་སྣོད་ལ། དགེ་ཚུལ་མན་ཆད་ནི་བསྟན་པ་ལ་ཞུགས་ཀྱང་མ་རྫོགས་པ་ཡིན་པས་བླང་
འདས་ཀྱང་མང་ཉུང་ཐ་དད་པ་ཡོད་དོ། །ཞུགས་ལ་རྫོགས་པ་ནི་དགེ་སློང་ཡིན་པས་དེ་ལ་སྤོང་པའི་ཁྲིམས་ནི་རྩ་བ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ་ལྟུང་བྱེད་འབའ་ཞིག་དགུ་ཅུ་ཐམ་པ།
སོར་བཤགས་སྡེ་བཞི། ཉེས་བྱས་བརྒྱ་དང་བཅུ་གཉིས་ཏེ། ཉིས་བརྒྱ་ལྔ་བཅུ་རྩ་གསུམ་དང་། གཞི་གསུམ་ཆོ་གས་མཚོན་ཏེ་བླང་བྱ་འཇུག་པའི་ཁྲིམས་བཅུ་བདུན་གྱིས་རང་བརྒྱུད་བསྡམས་པ་ནི་
ཡོན་ཏན་ཀུན་གྱི་རྟེན་རྩིག་པའི་འགྲམ་གཞི་འདིང་བ་ལྟར་བསྟན་པའི་གཞི་མ་དམ་པའི་ཆོས་འདུལ་བ་ཡིན་ལ། ཚུལ་དེ་ལྟ་བུ་ལ་གནས་ནས་བདེན་པ་བཞི་ལ་ཐོས་བསམ་གྱིས་སྡུག་བསྔལ་ཤེས་པར་

བྱ་ཞིང་། དེའི་རྒྱུ་ཀུན་འབྱུང་སྤོང་། སྒོམ་ནས་ལམ་རྒྱུད་ལ་བརྟེན་ནས་འགོག་པ་མངོན་དུ་བྱས་པའི་འབྲས་བུ་སྟེ། མངོན་རྟོགས་དེ་ལྟ་བུ་ལ་གནས་པ་ནི་ལྷག་པའི་ཚུལ་ཁྲིམས་ཀྱི་བསླབ་པ་ཡིན་ནོ། །
མདོ་སྡེའི་སྡེ་སྣོད་ནི། བྱིང་རྒོད་རླུང་གི་བཞོན་པས་མི་གཡོ་བའི། །མངོན་རྟོགས་རིན་ཆེན་རྣམ་བཞིའི་རང་བཞིན་ཅན། །ཏིང་འཛིན་འཆི་མེད་རི་བོར་གནས་པའི་གཞི། །ཟབ་ཡངས་མདོ་སྡེའི་
གནས་ལ་འཇོག་པ་དང་། །ཞེས་པས། དེ་ལ་འཁོར་ལོ་བར་བའི་ངེས་བརྗོད་རྣམ་པར་ཐར་པའི་སྒོ་གསུམ་ནི་ལམ་གྱི་ངོ་བོ་ཡིན་ལ། དེའི་རང་བཞིན་བྱིང་རྒོད་ཀྱི་རླུང་གིས་མི་གཡོ་བའི་བསམ་གཏན་
གྱི་མངོན་རྟོགས་ནི་རིན་ཆེན་གཞི་ལས་གྲུབ་པའི་རི་དབང་གི་སྟེང་ན་འཆི་མེད་ཀྱི་གྲོང་ཁྱེར་ལྟར་བརྟན་པའི་ཏིང་ངེ་འཛིན་གྱི་ཆོས་ཉིད་ནི་གཏིང་དཔག་དཀའ་བས་ཟབ་པ། རྒྱ་ཆེ་བས་ཡངས་པའི་
དོན་ལ་མཉམ་པར་འཇོག་ཅིང་། རྗེས་ཐོབ་ཕ་རོལ་ཏུ་ཕྱིན་པ་དྲུག་དང་མི་འགལ་བར་སྤྱོད་པ་ནི་ལྷག་པ་ཏིང་ངེ་འཛིན་གྱི་བསླབ་པ་ཡིན་ནོ། །མངོན་པའི་སྡེ་སྣོད་ནི། ཆོས་མངོན་གསལ་བའི་རྣམ་དབྱེ་

༄༅། །མིག་སྟོང་ལྡན། །གནས་ལུགས་རྟོགས་པའི་ཡེ་ཤེས་ལག་ཉལ་གྱི། །མཐར་ལྟའི་རྨིག་པ་འདུལ་བྱེད་ལྷ་ཡི་དབང་། །ཆོས་མངོན་ལྟ་ན་སྡུག་པའི་གྲོང་ཁྱེར་དུ། །སྡེ་སྣོད་གསུམ་གྱི་རྗོད་
བྱེད་ཚིག་རྣམས་དང་། །བརྗོད་བྱ་བསླབ་པ་རྣམ་གསུམ་མངོན་འགྱུར་ཤོག །དེ་ལ་འཁོར་ལོ་ཐ་མ་ཆོས་མངོན་པའི་སྡེ་སྣོད་ལ་ཀུན་བརྟགས་གཞན་དབང་ཡོངས་གྲུབ་གསུམ་གྱི་རྣམ་དབྱེ་ཤིན་ཏུ་མང་
ཞིང་གསལ་བས་མིག་སྟོང་པའི་ཐ་སྙད་སྦྱར་ཞིང་། དེས་བསླབ་པ་ཤེས་རབ་ཀྱི་བསླབ་པའི་དེ་ཁོ་ན་ཉིད་ཀྱི་དངོས་པོའི་གནས་ལུགས་མངོན་པར་རྟོགས་པས་ན། དེའི་ཡེ་ཤེས་ལ་དབང་པོའི་ལག་ན་
ཉལ་བ་དྲང་སྲོང་ཞོ་འཐུང་གི་རུས་པ་ཕ་ལམ་གྱི་རང་བཞིན་ལས་གྲུབ་པའི་རྡོ་རྗེ་ཁྱད་ཆོས་གསུམ་ལྡན་གྱི་མངོན་བརྗོད་སྦྱར་ནས་དེས་རིན་པོ་ཆེ་གཞན་ཐམས་ཅད་འབིགས་ཤིང་གཅོད་པ་ལྟར། རྡོ་
རྗེ་ཆོས་བདུན་དང་ལྡན་པའི་ཡེ་ཤེས་དེས་ཀྱང་ཡོད་མེད་རྟག་ཆད་ཀྱི་མཐར་ལྟའི་དམིགས་པ་སྟེ་འཇིག་ཚོགས་ལ་བལྟ་བའི་རི་བོ་ཉི་ཤུའི་རྐང་པ་འཇོམས་ཤིང་འདུལ་བར་བྱེད་པས་ན་ལྷའི་དབང་པོའི་

རྟེན་དང་བརྟེན་པ་རིག་བྱེད་ཀྱི་གཏམ་རྒྱུད་དང་གཟུགས་ཅན་གྱི་རྒྱན་དུ་སྦྱར་ཏེ། རྗོད་བྱེད་སྡེ་སྣོད་གསུམ་དང་། བརྗོད་བྱ་བསླབ་པ་གསུམ་གྱི་དོན་སྒྲ་ཇི་བཞིན་པར་རྟོགས་པར་སྨོན་པའོ། །འདི་དག་།
གི་རང་བཞིན་རྒྱས་པ་ནི་བདེན་གཉིས་ཤིང་རྟ་ལས་ཤེས་པར་བྱའོ། །བདུན་པ་སྔགས་ལམ་ལ་འཇུག་པའི་ཐོག་མར་དེ་སྟོན་བྱེད་ཀྱི་རྡོ་རྗེ་སློབ་དཔོན་ངོས་བཟུང་ནི། དེ་ལྟར་རྒྱུ་ཡི་ཐེག་པས་རྒྱུད་སྦྱང་ནས། །
འབྲས་བུ་སྨིན་གྲོལ་རྡོ་རྗེ་ཐེག་པའི་ལམ། །ཉམས་ལེན་དྲོད་རྟགས་སྣང་བཞི་མངོན་གྱུར་ནས། །དམ་ཚིག་དབང་གི་ཤེས་རབ་རྒྱུད་འཆད་ཅིང་། །མན་ངག་ལུང་སྦྱིན་ཉམས་ཆག་སྐོང་མཛད་པའི། །
མཐོང་ཐོས་དྲན་རེག་སློབ་དཔོན་རྣམ་བཞི་ལས། །དེ་ལ་ཐར་པ་དང་རྣམ་མཁྱེན་གྱི་ལམ་མཁན་ནི་བླ་མ་འབའ་ཞིག་ལ་རག་ལས་པས་རང་ཉིད་ཀྱིས་རང་གར་ཕྱིན་པ་གཅིག་ཀྱང་མེད་ཕྱིར་མདོ་རྒྱུད་
ཐམས་ཅད་ནས་ལམ་གྱི་རྩ་བ་བླ་མ་བསྟེན་པར་གསུངས་ཤིང་། བླ་མ་དེ་ཡང་རྡོ་རྗེ་ཐེག་པའི་སྨིན་གྲོལ་གྱི་ལམ་ལ་ཉམས་ལེན་མཐར་ཕྱིན་ནས་རང་དོན་དུ་དྲོད་རྟགས་ཐོབ་པ། ཁྱད་པར་དུ་ཐེག་པ་

༄༅། །མཆོག་གི་སྣང་བཞིའི་ལམ་རྟགས་མངོན་དུ་གྱུར་པ་ཞིག་བསྟེན་ལ། དེ་ལ་དམ་ཚིག་གི་གནང་བཀག་དང་འབྲེལ་བའི་དབང་། ཐོས་བསམ་གྱི་ཤེས་རབ་དང་འབྲེལ་བ་རྒྱུད། མན་ངག་གི་
གོམས་པ་དང་འབྲེལ་བའི་ལུང་འགལ་རྐྱེན་དང་ཉམས་ཆག་བསྐང་བཞིར་སྟོན་པའང་དང་པོའི་ལྷ་དང་གཞལ་ཡས་ཁང་ལ་སོགས་པའི་དེ་ཁོ་ན་ཉིད་མངོན་སུམ་དུ་སྟོན་པས་ན་མཐོང་བ་དང་། གཉིས་
པས་གཞི་ལམ་འབྲས་གསུམ་གྱི་རྒྱུད་དོན་དབང་ཤེས་ལ་སྦྱོར་བས་ཐོས་པ་དང་། གསུམ་པས་དེ་ཁོ་ན་ཉིད་ཀྱི་གནས་ལུགས་རང་ལ་གནས་པ་ངོ་སྤྲོད་ཅིང་ལམ་གྱི་ངོ་བོར་དྲན་པ་ལ་སྦྱོར། བཞི་པས་
ཉམས་ན་བཤགས་ཐབས་སྟོན་ཅིང་དག་ཚངས་ལ་རེག་ཏུ་འཇུག་པས་རྣམ་གྲངས་བཞི་བསྟན་ཀྱང་རྫས་སུ་གཅིག་གིས་ཆོག་པའོ། །དེ་ལྟར་རྩ་བའི་བླ་མས་ཇི་ལྟར་ཉམས་སུ་བླང་བྱའི་རྣམ་གཞག་སྤྱིར་
སྟོན་པའི་ཕྱིར། རྒྱུད་སྡེ་བཞི་དང་རྫོགས་པ་ཆེན་པོའི་ལམ། །ལེགས་པར་བཤད་པའི་སྨིན་གྲོལ་ལམ་གྱི་གནད། །ཅེས་པས་རྣམ་འབྱོར་བླ་མེད་བཞི་དང་། ཐེག་པའི་རྩེ་མོ་རྫོགས་པ་ཆེན་པོའི་སྨིན་

གྲོལ་གཉིས་ཀྱི་ལམ་གནད་རིམ་པར་ནོད་ནས་བསྟན་གོམས་བྱ་བ་ལས་རྒྱུད་པ་ནང་གསེས་བྱ་སྤྱོད་གཉིས་ལ་སྨོན་པ་ནི། ཆུ་དབང་སོགས་ཀྱིས་རང་རྒྱུད་སྨིན་བྱས་ནས། །མདུན་བསྐྱེད་ཐུགས་ཀར་
ཡིག་འབྲུའི་ས་བོན་བཀོད། །ཕྱི་ཡི་སྤྱོད་ལམ་དྲང་སྲོང་རྗེས་མཐུན་ཞིང་། །ནང་གི་ཉི་མ་རྣམ་འབྱོར་སྙིང་ལ་ཤར། །ལྷ་མོ་རྣམས་དང་ཕན་ཚུན་བལྟས་པ་ལས། །བྱུང་བའི་བདེ་བ་ལམ་བྱེད་ཀྲི་ཡའི་རྒྱུད། །
རྗེ་དཔོན་ལྟ་བུ་དངོས་གྲུབ་ལེན་པ་དང་། །རྡོ་རྗེ་དྲིལ་བུའི་དབང་གིས་སྨིན་བྱས་ནས། །བདག་མདུན་གཉིས་ཀའི་ཐུགས་ཀར་ཡིག་འབྲུ་བཀོད། །ཕྱི་རོལ་བྱ་བའི་ཐབས་དང་ནང་གི་ནི། །ཟབ་མོའི་རྣལ་
འབྱོར་ཆ་ལ་མཉམ་པར་སྤྱོད། །འཛུམ་ཞིང་དགོད་པའི་བདེ་བས་རྣམ་རོལ་པ། །ཡན་ལག་བཞི་ལ་གཞོལ་བ་ཨུ་པའི་རྒྱུད། །གྲོགས་པོ་ལྟ་བུར་དངོས་གྲུབ་ལེན་པར་བྱེད། །བྱ་སྤྱོད་གནས་ལ་ཚུལ་བཞིན་
སྤྱོད་པར་ཤོག །དེ་ལ་སྔགས་ཀྱི་ལམ་སྟེགས་སུ་བྱང་སྡོམ་ནི་ངེས་པར་དགོས། དེའི་སྟེང་དུ་སྔགས་ཕྱི་ནང་སོ་སོའི་དམ་ཚིག་དང་སྡོམ་པའི་གནང་བཀག་དང་མི་འགལ་བས་ཆུ་དང་ཅོད་པན་གྱི་དབང་

༄༅། །གིས་སྨིན་པར་བྱས་ནས། མདུན་བསྐྱེད་ཀྱི་ཐུགས་ཀར་ཡིག་འབྲུ་དང་བཅས་པའི་ལྷའི་རྣལ་འབྱོར་སྒོམ་པ་དང་། ཕྱི་ཡི་སྤྱོད་ལམ་ནི་ཁྲུས་དང་། གཙང་སྦྲ་ལྔ་དང་།དཀར་གསུམ་བཟའ་བ་དང་
སྨྱུང་བར་གནས་པའི་སྒོ་ནས་རྫོགས་ལྡན་གྱི་འདོད་པའི་ཀུན་སྤྱོད་ལྷ་མོ་དང་ཕན་ཚུན་བལྟ་བ་ཙམ་གྱིས་བདེ་བ་ལམ་དུ་བྱེད་ཅིང་། མདུན་བསྐྱེད་ལས་རྗེ་དཔོན་གྱི་ཚུལ་དུ་དངོས་གྲུབ་ལེན་པའོ། །སྤྱོད་
རྒྱུད་ནི་དེའི་སྟེང་དུ་རྡོ་རྗེ་དང་། དྲིལ་བུ་དང་། མིང་དབང་གི་སྨིན་པར་བྱས་ནས། བདག་མདུན་གཉིས་ཀའི་ལྷའི་རྣམ་རོལ་དུ་གསལ་བའི་བཟླས་སྒོམ་དང་། ཕྱིའི་སྤྱོད་ལམ་བྱ་རྒྱུད་དང་མཐུན་ཞིང་
ནང་གི་རྣམ་འབྱོར་ཆོ་ག་ལྟར་སྒོམ་ལ་འདོད་པའི་ཀུན་སྤྱོད་གསུམ་ལྡན་དང་མཚུངས་བར་ལྷ་མོ་ཕན་ཚུན་འཛུམ་ཞིང་དགོད་པ་ཙམ་གྱིས་བདེ་བ་ལམ་དུ་བྱེད་པ་ལ། དེ་ལའང་མཚན་མ་ཡོད་མེད་ཀྱི་རྣམ་
འབྱོར་གཉིས་ཤེས་པར་བྱས་ནས་ཕྱིའི་ཡན་ལག་བཞི་དང་། ནང་གི་ཡན་ལག་བཞི་ཡི་བཟླས་བརྗོད་དང་འབྲེལ་བར་མདུན་བསྐྱེད་ལས་གྲོགས་པོ་ལྟ་བུར་དངོས་གྲུབ་ལེན་པའོ། །དགུ་བ་རྣལ་འབྱོར་

རྒྱུད་ལ་སྨོན་པ་ནི། སློབ་དཔོན་དབང་བསྐུར་རང་རྒྱུད་སྨིན་བྱས་ནས། །བདག་མདུན་གཉིས་ཀ་དག་པའི་སྐུ་རུ་བསྐྱེད། །ཡེ་ཤེས་སྤྱན་དྲངས་དེ་སྲིད་ང་རྒྱལ་བཟུང་། །ཕྱག་རྒྱ་བཞི་ཡི་རྒྱ་ལས་མི་
འདའ་ཞིང་། །ཏིང་འཛིན་གསུམ་གྱི་ལང་ཚོས་སྙིང་ལ་འགྲོགས། །ལག་པའི་པད་མོ་འབྲེལ་བའི་བདེ་བས་ཚིམས། །ནང་གི་རྣལ་འབྱོར་གཙོ་བོར་གྱུར་པ་ཡི། །ཡོ་གའི་ལམ་གྱི་གཞི་ལ་རྣམ་གྲོལ་ཤོག །
དེ་ལ་སྔ་མའི་སྟེང་རྡོ་རྗེ་སློབ་དཔོན་གྱི་དབང་གིས་སྨིན་པར་བྱས་ནས། ཐབས་ཤེས་རིམ་ཅན་དུ་སྒོམ་པའི་བསྐྱེད་རྫོགས་སོ་སོ་པ་ལས་བདག་མདུན་གཉིས་ཀ་ལྷར་བསྐྱེད་ནས་ཡེ་ཤེས་པ་དགུག་ཅིང་
གཞུག ལྷར་སྣང་ལ་ང་རྒྱལ་བཟུང་ནས་དམ་ཚིག་གི་ཕྱག་རྒྱ་དང་། ཆོས་རྒྱ། ལས་རྒྱུ། ཕྱག་རྒྱ་ཆེན་པོ་བཞིས་བཅིང་ཞིང་གདུལ་བའི་ཉོན་མོངས་པ་གཏི་མུག་དང་། ཞེ་སྡང་། འདོད་ཆགས། སེར་
སྣ་བཞི་འདུལ་ཕྱིར་དུམ་བུ་བཞི་པའི་ཐ་སྙད་ཀྱི་སྨོན་པའི་ལྷར་སྣང་གི་དུམ་བུ་རེ་རེ་ལའང་རྒྱས་འབྲིང་བསྡུས་གསུམ་གྱི་ཏིང་འཛིན་གསུམ་གྱི་ལང་ཚོས་སྙིང་ལ་འགྲོགས་ནས་འདོད་པའི་ཀུན་སྤྱོད་ཀྱང་

༄༅། །གཉིས་ལྡན་དང་མཚུངས་པ་ལག་བཅངས་ཀྱི་རྣམ་པ་ལམ་དུ་བྱེད་ལ། ཕྱིའི་སྤྱོད་པ་གྲོགས་ཙམ་དུ་བསྟེན་པ་ལས། གཙོ་བོར་ནང་གི་རྣལ་འབྱོར་བརྩོན་པ་སྟེ། དེ་ལྟར་བ།སུམ་ནི་གསང་སྔགས་
ཕྱི་པ་གསུམ་མོ། །བཅུ་པ་ནང་བ་ཐབས་ཀྱི་རྒྱུད་གསང་སྔགས་བླ་མེད་ཀྱི་དོན་ལ་སྨོན་པ་ནི། རྒྱུ་དབང་བསྐུར་ནས་རགས་པའི་ཕུང་སོགས་རྣམས། །ཕྱི་ནང་སྣོད་བཅུད་གཞལ་ཡས་ལྷ་རྣམས་སུ། །
དག་པའི་སྐུ་དང་མཆོག་དབང་གསུམ་བསྐུར་ནས། བསྐྱེད་རིམ་ཚོགས་ཞིང་སྲུང་འཁོར་སྔོན་འགྲོ་བས། །རིམ་པ་ལྔ་དང་རྗེས་མཐུན་ལམ་གྱི་འགྲོས། །དེ་ལས་ཆོ་ག་དང་། སྟ་གོན་དང་། རྡུལ་ཚོན་
གྱི་བྱ་བ་དང་། ཆོ་གའི་ལས་རིམ་ལ་སོགས་སྐྱེད་བྱེད་འགྲུབ་པའི་རྒྱུ་ཚོགས་མང་པོ་ལ་བརྟེན་དགོས་པས་ན་བུམ་དབང་རྗེས་འབྲང་རིག་པའི་དབང་ལྔ་དང་བཅས་པ་རྒྱུ་དབང་དུ་གཞག་ལ། དག་བྱེད་
དེ་རྣམས་ཀྱིས་དག་བྱ་སློབ་མའི་རྒྱུད་ཀྱི་རགས་པའི་ཕུང་པོ་ལྔ་ནི་གཤེགས་པ་ལྔ། འབྱུང་བ་ལྔ་ནི་ཡུམ་ལྔ། དབང་ཡུལ་སེམས་དཔའ་སེམས་མ། མུ་བཞི་ལ་སོགས་པ་སྒོ་བ་ཡབ་ཡུམ་དུ་གནས་དག་

པར་བྱེད་ཅིང་། དེ་བཞིན་དུ་ཕྱི་སྣོད་གཞལ་ཡས་ཁང་དང་། ནང་བཅུད་ལྷ་དང་ལྷ་མོའི་རང་བཞིན་དུ་རྣམ་པར་དག་པར་བྱེད་ལ་དེའི་སྟེང་དུ་མཆོག་དབང་གོང་མ་གསུམ་ལས་གསང་དབང་གིས་ངག་
དང་རླུང་། ཤེར་དབང་གིས་ཡིད་དང་ཐིག་ལེ། བཞི་པས་ཤེས་བྱའི་སྒྲིབ་པ་དག་སྟེ་རྒྱུད་སྨིན་ཞིང་སྐུ་བཞིའི་ས་བོན་ཐེབས། དེ་ནས་རིམ་པ་དང་པོ་བསྐྱེད་རིམ་ཚོགས་ཞིང་ལ་བརྟེན་ནས་ཚོགས་
བསགས་པ་དང་། སྲུང་འཁོར་སྒོམ་པ་སྔོན་དུ་འགྲོ་བས། དངོས་གཞི་ལ་ལུས་ལྷ། ངག་སྔགས། སེམས་དེ་ཁོ་ན་ཉིད་ལ་གཞོལ་བས་སྒོ་གསུམ་རྡོ་རྗེ་གསུམ་དང་ཀུན་རྫོབ་བདེན་པ་སྒྱུ་ལུས། དོན་དམ་
བདེན་པ་འོད་གསལ་ཏེ། ཕ་རྒྱུད་གསང་བ་འདུས་པའི་རིམ་པ་ལྔ་དང་རྗེས་མཐུན་པ་ཞེས་པས་ལམ་གྱི་འགྲོས་འདྲ་མཚུངས་སུ་ཡོད་ཀྱང་དངོས་བསྟན་མ་ཡིན་ལ། དེ་ལ་འཆི་སྲིད་ཆོས་སྐུར་སྦྱོང་བ།
བར་སྲིད་ལོངས་སྐུར་སྦྱོང་བ། སྐྱེ་སྲིད་སྤྲུལ་སྐུར་སྦྱོང་བ་གསུམ་གྱི་དང་པོ་ནི། ཁམས་དྲུག་ལྡན་པའི་མི་རྣམས་ཕུང་ཁམས་སོགས། །རིམ་གྱིས་ཐིམ་ནས་འཆི་བའི་རིམ་པའམ། །ཇི་ལྟར་མཚན་

༄༅། །མོ་གཉིད་དུ་སོང་བའི་ཚེ། །ཡུལ་ལྔའི་ཤེས་པ་རིམ་གྱིས་ཡིད་དུ་ཐིམ། །དེ་ཡང་ཀུན་གཞིར་ཐིམ་པས་མི་རྟོག་པ། །རྩེ་གཅིག་སྣང་ཡུལ་མེད་པའི་ངང་དེ་ཉིད། །ཆོས་དབྱིངས་ཐིམ་
པས་རང་བཞིན་སྤྲོས་པ་བྲལ། །ཐུན་པར་ལྷག་མོས་འོད་གསལ་དུ་འཇུག་པའི། །བར་འདིར་ཆོས་སྐུའི་རྣལ་འབྱོར་ལ་གནས་ཤིང་། །ཞེས་པས་འབྱུང་བ་ལྔ་དང་དྲི་བཅས་ཡེ་ཤེས་ཏེ་ཁམས་དྲུག་ལྡན་གྱི་
མི་རྣམས། ཕུང་ཁམས་ཀྱི་ཚོགས་པ་གྱེས་ཤིང་ཐིམ་རིམ་ཉམས་སུ་མྱོང་བའམ། དེའི་འདྲ་འབག་མཚན་མོ་གཉིད་དུ་ཕྱོགས་པའི་ཚེ་མཐོང་ཡུལ་གཟུགས་ལ་སོགས་པའི་དབང་པོའི་ཤེས་པ་ལྔ་རིམ་
གྱིས་ནུབ་ནས་ཡིད་ཀྱི་རྣམ་པར་ཤེས་པ་ལ་ཐིམ། དེ་ཡང་ཀུན་གཞི་ལུང་མ་བསྟན་སེམས་མེད་པའི་གནས་སྐབས་ལྔའི་ཅིག་ཤོས་ལ་ཐིམ་པས་གཉིད་འཐུག་གང་དུའང་མི་རྟོག་པའི་ངང་དུ་ཐིམ། ཐིམ་
རིམ་དེ་ཉིད་སླར་གཟུང་འཛིན་གྱི་ཆར་ཤར་བ་མ་ཡིན་ཡང་གོ་འབྱེད་པའི་ཆ་ནས་རླུང་སེམས་ཀྱིས་མ་བསླད་པའི་རིག་པ་ནང་གསལ་ལྷུན་གྲུབ་ཆེན་པོར་ཤར་བ་ལ་ཆོས་དབྱིངས་སུ་ཐིམ་པའི་བརྡར་

བཏགས་པ་སྟེ། རང་བཞིན་གྱི་སྤྲོས་པ་དང་བྲལ་བ་ནི། ཐུན་བར་ལྷག་མོས་འོད་གསལ་དུ་འཇུག་པའི་དུས་ཏེ་འཆི་བ་ཆོས་སྐུའི་རྣལ་འབྱོར་ཞེས་བྱའོ། །གཉིས་པ་ནི་དེ་རང་ས་མ་ཟིན་པ་ལ་གནས་
སྐབས་པ་གཉིད་དམ། མཐར་ཐུག་པ་འཆི་བ་གང་ཡིན་ཡང་མཚུངས་ཏེ་རང་བཞིན་གྱི་འོད་གསལ་དེ་སྔར་གྱི་ཀུན་གཞིའི་ངང་དུ་རྨུགས་པ་དེ་ཕྱི་གསལ་དུ་མཆེད་པས་སྲོག་གི་རླུང་ཤིན་ཏུ་ཕྲ་བ་དང་
ལྷན་ཅིག་པའི་ཀུན་གཞིའི་རྣམ་ཤེས་ལས་ཡིད་ཉིད་གཅིག་པུར་ལངས་བས་རྨི་ལམ་གྱི་ལུས་གྲུབ་པ་ཡིན་ཏེ། མིང་བཞི་འདུས་པའི་ཕུང་པོ་ཅན་བར་དོ་དང་ཆོས་མཚུངས་པས་ན། གཉིད་དམ་འཆི་བའི་
འོད་གསལ་ལུགས་ལྡོག་ཏུ། །སླར་ཡང་མཆེད་པས་ཀུན་གཞིའི་རྣམ་ཤེས་ལས། །ཡིད་ཉིད་གཅིག་པུ་ལངས་པས་རྨི་ལམ་སེམས། །དབང་བོ་ཀུན་ཚང་ཡིད་ཀྱི་ལུས་གྲུབ་པ། །ཞེས་སོ། །དེ་སྦྱང་
ཕྱིར་བར་དོ་སྒྱུ་ལུས་ལོངས་སྐུར་ལྡང་བའི་མན་ངག་ལ་སྨོན་པ་ནི། དེ་མཚུངས་སྐད་ཅིག་མངོན་བྱང་ལྔ་ལས་ནི། དང་པོའི་མགོན་པོ་ལེགས་པར་བསྐྱེད་པའི་ཚུལ། །བར་དོ་སྒྱུ་ལུས་ལོངས་སྐུར་ལྡང་

 ༄༅། །བར་ཤོག །ཅེས་པས། དེ་དང་མཚུངས་ལྡན་རྣམ་བྱང་བསྐྱེད་པའི་རིམ་པ་གདན་པདྨ་ལས་མངོན་པར་བྱང་ཆུབ་པ། གསུང་ཡིག་འབྲུ་ལས། ཐུགས་ཕྱག་མཚན་ལས། སྐུ་ཡོངས་སུ་རྫོགས་
པ་ལས། ངོ་བོ་ཉིད་ཡེ་ཤེས་སེམས་དཔའ་ལས་མངོན་པར་བྱང་ཆུབ་པའི་དང་པོའི་མགོན་པོ་རིགས་ཐམས་ཅད་པའི་བདག་ཉིད་ཅན་དུ་ལྡང་བ་ནི་བར་དོ་སྒྱུ་ལུས་ལོངས་སྐུར་ལྡང་བའི་ཚུལ་ལོ། །གསུམ་
པ་ནི། སླར་ཡང་སད་པའི་གནས་སྐབས་ཉིན་སྣང་དུ། །གདན་གསུམ་ལྷ་ཡི་སྐུ་རུ་ངེས་བྱས་ནས། །བར་དོའི་ལུས་དེ་མ་ཡི་མངལ་དུ་ནི། །ཞུགས་ཚུལ་དང་པོའི་མགོན་པོ་མི་བསྐྱོད་པའི། །སྐུ་ལས་
ཞུགས་པས་རྡོ་རྗེའི་སེམས་བསྐྱེད་ཅིང། །དེ་ལས་ལུས་དཀྱིལ་བཀོད་ཅིང་སྒོ་གསུམ་དག །བྱིན་གྱིས་བརླབ་ཅིང་སེམས་དཔའ་སུམ་བརྩེགས་སུ། །བྱས་ནས་རིག་མའི་འདོད་ཡོན་རྣམ་རོལ་བས། །
 ཉིན་སྣང་སྐྱེ་ཤི་བར་དོ་གོམས་འདྲིས་ཀྱིས། །སྐྱེ་བ་སྤྲུལ་སྐུའི་རྣལ་འབྱོར་ལམ་བྱེད་ཤོག །ཅེས་པས་སད་པའི་གནས་སྐབས་དང་ཉིན་མོའི་སྣང་བ་ཐམས་ཅད་དུ་ནི་བར་སྲིད་ཀྱི་ལུས་མའི་མངལ་དུ་ཉིང་

མཚམས་སྦྱོར་ཕྱིར་འཁོར་བའི་འདྲ་འབག་དང་མཐུན་པའི་བསྐྱེད་རིམ་སྒོམ་ཚུལ་འོག་མིན་བགྲོད་པའི་ཐེམ་སྐས་སུ་གོ་བདེ་བར་བཤད་པ་ལ་བལྟ་ཞིང་། དེ་ཡང་འཆད་བྱའི་དངོས་བསྟན་ནི་ཕུང་ཁམས་
གཉིས་གཤེགས་པ་གཤེགས་མ། སྐྱེ་མཆེད་སེམས་དཔའ་སེམས་མ། ཡན་ལག་ཁྲོ་བོ་ཁྲོ་མོའི་གདན་ཏེ་གདན་གསུམ་ཚང་བའི་སྐུར་ངེས་པར་བྱས་ནས་མངལ་དུ་འཇུག་ཀའི་སྲིད་བཅས་ཀྱི་ཤེས་
པ་དེ་ཉིད་མགོན་པོ་མི་བསྐྱོད་པ་ལ་སོགས་པའི་བསྐྱེད་རིམ་སྒྱུ་མ་ལྟ་བུའི་ལྷ་སྐུར་ལྡང་བའི་སྔོན་དུ་གཞུང་ལྟར་རྡོ་རྗེའི་རྣལ་འབྱོར་དུ་སེམས་བསྐྱེད་ཅིང་། དེ་ལ་ལུས་བསྐྱེད་ཅིང་། དེ་ལ་ལུས་དཀྱིལ་
བཀོད་ཚུལ་སོ་སོའི་རང་ལུགས་ལྟར་རམ། ཡང་ན་དོན་གྱི་དག་དྲན་གདོད་ནས་གྲུབ་པའི་ལུས་དཀྱིལ་གྲོལ་ཐིག་གི་ཕུང་པོ་དག་པ་རིགས་ཀྱི་སངས་རྒྱས་ལྔ། ཞེས་པ་ལ་སོགས་པ་ལྟར་དང་། སྐུ་གསུང་
ཐུགས་ནི་རྡོ་རྗེ་གསུམ་དུ་གནས། །རང་དབང་རང་ཐོབ་རིགས་ལྔས་དབུ་ལ་བརྒྱན། །ཞེས་པ་ལྟར་སྒོ་གསུམ་བྱིན་གྱིས་བརླབ། དམ་ཡེ་ཏིང་ངེ་འཛིན་ཏེ་སེམས་དཔའ་སུམ་བརྩེགས་ཀྱི་བསྐྱེད་རིམ་

༄༅། །ལ་གནས་པས་ཤེར་དབང་ལྟར་རིག་མའི་འདོད་ཡོན་ལ་རྣམ་པར་རོལ་ནས་ཕ་མའི་འདུ་འཕྲོད་ལ་ཆགས་སྡང་སྤང་ཞིང་། དེ་ཡང་བར་དོར་ཚུལ་དེ་ལྟ་བུ་གྲུབ་པ་ལ་ད་ལྟ་ཉིན་སྣང་ཐམས་ཅ་སྐྱེ་
ཤི་བར་དོ་གསུམ་གང་རུང་དུ་གྲོལ་བྱེད་ཀྱི་གོམས་འདྲིས་ལ་སློབ་པ་ནི། སྐྱེ་བ་སྤྲུལ་སྐུའི་རྣམ་འབྱོར་ལམ་དུ་བྱེད་པ་ལ་སྨོན་པའོ། །བཅུ་གཅིག་པ་བདེ་སྟོང་གི་ལྷ་སྐུ་ལ་སྨོན་པ་ནི། །དེ་ལྟར་རིམ་པ་
དང་བོ་མཐར་ཕྱིན་ནས། །གསང་བའི་སྣེ་རྩེར་ཨ་ཝ་དྷཱུ་ཏིའི་ནང་། །དྭངས་མའི་ཐིག་ལེ་རང་སེམས་དབྱེར་མེད་དུ། །བཟུང་བས་མཉམ་གཞག་དགའ་བཞིའི་ཏིང་འཛིན་དང་། །རྗེས་ཐོབ་རིགས་བརྒྱ་
རིགས་ལྔ་རིགས་གསུམ་སོགས། །བདེ་སྟོང་དབྱེར་མེད་ལྷ་ཡི་རྣམ་རོལ་བསྒོམ། །དེ་ལ་རིམ་པ་དང་པོ་བསྐྱེད་རིམ་གྱི་ལམ་ནས་ཕྱི་དོན་སྣང་བའི་བདེན་ཞེན་འགོག་པ་མཐར་ཕྱིན་ནས། ནང་དོན་བདེ་
སྟོང་དབྱེར་མེད་ཀྱི་ལྷ་བསྒྲུབ་ཕྱིར་རང་རྡོ་རྗེ་འཆང་ཡབ་ཡུམ་དུ་གསལ་བའི་དབུས་དྲངས་པོར་དབུ་མའི་ཡར་སྣེ་སྨིན་མཚམས་དང་། མར་སྣེ་གསང་གནས་རྩེར་ཟུག་པའི་སྣར་འབར་འཛག་ཞུ་བདེའི་

རྐྱེན་གྱིས་དྲངས་པའི་དྭངས་མའི་ཐིག་ལེ་འཕོ་ལ་ཁད་དང་རང་སེམས་དབྱེར་མེད་དུ་བཟུང་བའི་མཉམ་ཞག་ཏུ་དགའ་བ་དང་། མཆོག་དགའ་དང་། ཁྱད་དགའ། ལྷན་སྐྱེས་ཏེ་དགའ་བ་བཞིའི་
ཏིང་འཛིན་བསྒོམ་ཞིང་། དེའི་རྗེས་ཐོབ་ཏུ་མས་བརྟན་ལུགས་ལས་ལྡོག་པའི་ཐིག་ལེ་སྙིང་གར་དྲངས་པ་རྣམ་བྱང་གི་སྐུར་སྨིན་པ་ཞི་བ་བཞི་བཅུ་རྩ་གཉིས་དང་། དེའི་གདངས་ཁང་དུ་ཁྲག་འཐུང་ལྔ་
བཅུ་རྩ་བརྒྱད་དུ་ཤར་བའི་རིགས་བརྒྱའམ། ཡང་ན་འཁོར་ལོ་ལྟར་རིགས་ལྔའམ། སྐུ་གསུང་ཐུགས་ཀྱི་གནས་གསུམ་དུ། རིགས་གསུམ་སོགས་སུ་གསལ་བའི་བདེ་སྟོང་དབྱེར་མེད་ཀྱི་ལྷར་སྣང་བསྒོམ་
པ་ནི་གཞུང་གི་ངོ་བོས་བཤད་པའི་དོན་ཡིན་ལ། ཞར་བསྟན་འདུས་པ་འཕགས་ལུགས་ཀྱི་རིམ་ལྔ་ནི། སླར་ཡང་དབེན་པ་གསུམ་གྱི་རིམ་པ་དང་། །ཀུན་རྫོབ་སྒྱུ་མ་དོན་དམ་འོད་གསལ་ཉིད། །བདེན་
གཉིས་དབྱེར་མེད་ཟུང་འཇུག་ཉམས་ལེན་རྣམས། །གསང་བ་སྙིང་པོ་དཔལ་ལྡན་འདུས་པ་དང་། །བསྐྱེད་པ་མ་ཧཱ་ཡོ་ག་ཇི་བཞིན་དུ། །བསྐྱེད་རྫོགས་ཟབ་མོའི་དོན་རྣམས་མངོན་གྱུར་ཤོག །དེ་ལ་

༄༅། །ལུས་དབེན་སྐུ་རྡོ་རྗེ། ངག་དབེན་གསུང་རྡོ་རྗེ། སེམས་དབེན་ཐུགས་རྡོ་རྗེ་གསུམ་གྱི་རྣལ་འབྱོར་ཕྲ་ཏིག་གི་བར་བསྒོམས་པའི་རྗེས་ལ་རྩ་གསུམ་འཁོར་ལོ་དྲུག་གི་བྱེད་པ་བཅིངས་པའི་
དྷཱུ་ཏིའི་མར་སྣེར་ཉི་གདན་ལ་རང་སེམས་ཐིག་ལེ་སྔོན་པོའི་རྣམ་པར་འབབ་ལ་རླུང་སེམས་དབྱེར་མེད་དུ་དྲིལ་བས་དམིགས་པའི་རིམ་པ་ལ་བསླབ་པས་དབུ་མར་རླུང་ཞུགས་གནས་ཐིམ་གསུམ་གྱི་
རྟགས་དང་། དེ་བཞིན་དུ་སྣང་མཆེད་ཐོབ་གསུམ། སྟོང་པ་བཞིའི་འོད་གསལ་དང་བཅས་པ་ངོས་བཟུང་ནས་ཆོས་ལོངས་སྤྲུལ་གསུམ་གྱི་བསྲེབ་གསུམ་ལ་བསླབ་པ་ནི་རང་ངོའི་མཉམ་གཞག་དང་དབང་
པོ་ཡུལ་ལ་འཇུག་དུས་གང་སྣང་སྟོང་པ་བདེ་བའི་ལྷ་སྐུར་འཆར་བ་ནི་རྗེས་ཐོབ་རྐྱང་པ་ཡིན་ནོ། །རྗེས་ལ་བསྒྲུབ་བྱ་བདེན་པ་གཉིས་ཀྱི་རྫོགས་རིམ་ལས་དང་པོ་ཀུན་རྫོབ་སྒྲ་མ་ནི་འོད་གསལ་གྱི་བཞོན་
པར་གྱུར་བའི་རླུང་གི་ཉེར་ལེན་དང་། རང་སེམས་ལྷན་ཅིག་སྐྱེས་པའི་རྐྱེན་ལས་རླུང་སེམས་ཙམ་ལས་གྲུབ་པའི་རྡོ་རྗེ་འཆང་གི་སྐུ་རྣམ་སྨིན་གྱི་ལུས་རྟེན་འདི་ལས་གོ་ས་གཞན་པ་ཞིག་ལྡང་བ་སྟེ།

དེ་ནི་ལོངས་སྐུ་ལྟ་བུའི་བཞིན་ལག་གི་རྣམ་པ་ཅན་ཡིན་ཡང་རྣམ་འཕྲུལ་དུ་མར་སྟོན་ནུས་ཤིང་། དེའི་བསྒྲུབ་གཞིའང་གཉིད་ཀྱི་འོད་གསལ་ལས་བྱུང་ཞིང་། རྨི་ལམ་གྱི་ལུས་ལྟར་ད་ལྟ་རྣམ་སྨིན་གྱི་
ལུས་འདི་དང་འབྲེལ་བ་ཅན་ཡིན་ལ། སླད་ཀྱི་བར་དོ་ལོངས་སྐུར་འགྲུབ་པའི་ཉེར་ལེན་དུ་འགྱུར་བས་ན་སྒྱུ་མའི་སྐུ་ཞེས་བརྗོད་ཀྱིས། ལམ་གྱི་གནས་སྐབས་ན་སེམས་བསྐྱེད་ཀྱི་འཕེན་པས་སེམས་
ཅན་ཐམས་ཅད་ཀྱི་སྒོ་གསུམ་དང་། སྒྱུ་ལུས་པའི་སྐུ་རྡོ་རྗེ་རྣམ་པར་སྣང་མཛད། གསུང་རྡོ་རྗེ་འོད་དཔག་མེད། ཐུགས་རྡོ་རྗེ་མི་བསྐྱོད་པར་གསལ་བའི་དམ་ཚིག་སེམས་དཔའ་ལ། སོ་སོའི་ཐུགས་
ཀར་རིམ་བཞིན་སྐུ་གསུང་ཐུགས་ཀྱི་ཡི་གེ་གསུམ་གསལ་བ་ལ་ཡེ་ཤེས་སེམས་དཔའ་སོ་སོའི་མགོར་ཐིག་ལེ་ན་ད་དང་བཅས་པའི་ཏིང་འཛིན་སེམས་དཔའ་སྟེ་སེམས་དཔའ་སུམ་བརྩེགས་གསལ་
ཞིང་སོ་སོའི་ཏིང་འཛིན་སེམས་དཔའ་ལས་འོད་ཟེར་འཕྲོས་པས་སྣོད་བཅུད་ཐམས་ཅད་འོད་དུ་ཞུ་བ་དམ་ཚིག་སེམས་དཔའ་དང་། དེ་འོད་དུ་ཞུ་བ་ཡེ་ཤེས་སེམས་དཔའ་ལ། དེ་འོད་དུ་ཞུ་བ་ཏིང་འཛིན་

༄༅། །སེམས་དཔའ་ལ་ཐིམ་པའི་ངང་དུ་མཉམ་པར་གཞག་པས་ཞུགས་གནས་ཐིམ་གསུམ་གྱི་རྟགས་སྨིག་རྒྱུ་དུ་བ་ལ་སོགས་པ་དང་སྣང་མཆེད་ཐོབ་གསུམ་དང་སྟོང་པ་བཞི་འཆར་བའི་ཐམས་
ཅད་སྟོང་པ་འོད་གསལ་ལ་མཉམ་པར་འཇོག དེ་ལས་ལྡང་བ་ན་མ་དག་སྒྱུ་ལུས་དག་པའི་སྒྱུ་ལུས་བསྒོམ་པའོ། །གཉིས་པ་དོན་དམ་འོད་གསལ་ནི། སྒྱུ་ལུས་ཀྱི་སེམས་དཔའ་གསུམ་བརྩེགས། དེ་
སྡུད་རིམ་གཉིད་ཀྱི་འོད་གསལ་དུ་བཅུག་པའི་སྟོང་ཉིད་ལ་མཉམ་པར་བཞག་པས་ཞུགས་གནས་ཐིམ་གསུམ་དང་། སྣང་མཆེད་ཐོབ་གསུམ་གྱི་རྗེས་སྟོང་བཞིའི་འོད་གསལ་ལྷན་སྐྱེས་ཀྱི་བདེ་བས་ཐབས་
བྱས་ཏེ་དངོས་པོའི་གནས་ལུགས་མ་ནོར་བར་རྟོགས་པས་རང་རྒྱུད་ལྡན་གྱི་གང་ཟག་འཕགས་པར་སོང་། བར་ཆད་མེད་ལམ་རྒྱུད་ལ་སྐྱེས་ནས་བདེན་གཉིས་ཟུང་དུ་འཇུག་པའི་རྣལ་འབྱོར་མངོན་
དུ་བྱེད་པ་འདུས་པའི་དགོངས་པ་ཡིན་ལ། དེ་ཡང་འདུས་པའི་རྒྱུད་སྔ་མ་སྔ་འགྱུར་ཡིན་པས་དཔལ་གསང་བའི་སྙིང་པོའི་སྟེང་སྒོ་རྣམ་གྲོལ་དང་། འོག་སྒོ་ནམ་མཁའི་རྡོ་རྗེའི་རྫོགས་རིམ་དང་སྡེ་ཚན་

གཅིག་པར་བསྡུས་ནས་བསྐྱེད་པ་མ་ཧཱ་ཡོ་གའི་བསྐྱེད་རྫོགས་ཟབ་མོའི་དོན་ལ་སྨོན་པ་ཡིན་ནོ། །བཅུ་གཉིས་པ་རྗེས་སུ་རྣལ་འབྱོར་ལ་སྨོན་པ་ནི། མཚན་ཉིད་ཀུན་ལྡན་བླ་མ་ཡབ་ཡུམ་ལས། །ལམ་
དབང་ཟབ་མོས་ལེགས་པར་སྨིན་བྱས་ནས། །རྣམ་དག་དབང་ལྔའི་ཆུ་བོས་སྒྲིབ་གཉིས་ཀྱི། །དྲི་མ་ཀུན་བཀྲུས་སྐུ་བཞིའི་ས་བོན་བཞག །དམ་ཚིག་སྡོམ་པ་ཚུལ་བཞིན་བསྲུངས་པ་ལས། །ཟབ་མོའི་
ལམ་བཟང་སྐྱེ་བའི་སྣོད་གྱུར་པས། །མ་དག་སྐྱེ་ཤི་བར་དོའི་སྣང་ཞེན་རྣམས། །ཡིད་ངོར་སྦྱངས་ནས་སྐུ་གསུམ་ལམ་ཁྱེར་བ། །སྦྱང་གཞི་སྦྱོང་བྱེད་ཚང་བའི་བསྐྱེད་རིམ་གྱིས། །རིམ་པ་དང་པོའི་ལམ་
ལ་མངོན་འགྱུར་ཤོག །དེ་ལ་གཞི་ལམ་འབྲས་གསུམ་གྱི་རྒྱུད་དོན་ལ་དབང་འབྱོར་བའི་མཚན་ཉིད་ཀུན་ལྡན་གྱི་བླ་མ་ཡབ་ཡུམ་ཟུང་དུ་འཇུག་པའི་གདན་གསུམ་ལུས་ཀྱི་དཀྱིལ་འཁོར་ལས། སྐྱེ་བོ་
ཐ་མལ་དང་ཐེག་པ་དམན་པས་ཐོས་སུའང་མི་རུང་བའི་ལམ་དུས་ཀྱི་གསང་བའི་དབང་ཟབ་མོས་སྨིན་པར་བྱས་ཤིང་། རྒྱུ་དབང་སྔོན་སོང་ལམ་དབང་དགའ་བཞིའི་ཡེ་ཤེས་དང་འཇུག་པ་གཅིག་བར་

༄༅། །གནས་འགྱུར་བའི་རྣམ་དག་དབང་ལྔའི་ཆུ་བོས་ཉོན་ཤེས་སྒྲིབ་གཉིས་ཀྱི་དྲི་མ་ཐམས་ཅད་བཀྲུས། སྐུ་གསུམ་ངོ་བོ་ཉིད་སྐུ་དང་བཅས་པའི་ས་བོན་རྒྱུད་ལ་བཞག དེ་དག་གི་དུས་སུ་ཁས་
བླངས་པའི་དམ་ཚིག་སྡོམ་པའི་གནས་ཚུལ་བཞིན་དུ་བསྲུངས་པ་གང་ཞིག་ལམ་བདེན་རྒྱུད་ལ་སྐྱེ་བའི་སྣོད་དང་རྟེན་དུ་གྱུར་པས། མ་དག་པ་འཁོར་བའི་གནས་སྐབས་ཀྱི་སྐྱེ་ཤི་བར་དོའི་སྣང་ཞེན་རང་
རྒྱུད་པ་རྣམས། དག་པའི་ཡིད་ངོར་སྦྱང་ཚུལ་ཉིན་སྣང་སད་དུས་ཀྱི་བསྐྱེད་རིམ་སྐྱེ་བ་སྤྲུལ་སྐུ། གཉིད་དུས་ཀྱི་སྡུད་རིམ་འཆི་བ་འོད་གསལ་ཆོས་སྐུ་། བར་སྲིད་ཀྱི་ཡིད་སྒྱུ་ལུས་ལོངས་སྐུ་ཏེ་སྐུ་གསུམ་
ལམ་ཁྱེར་ནི། སྐྱེ་གནས་རྣམ་པ་བཞི་དང་མཐུན་པའི་འཁོར་བའི་འདྲ་འབག་ཁུ་རྡུལ་རླུང་གསུམ་དང་བཅས་པ་སྦྱང་གཞིར་བྱས་ནས། སྦྱོང་བྱེད་རྡོ་རྗེའི་ཆོ་ག་གསུམ་དང་ཐུན་མོང་མ་ཡིན་བའི་མངོན་
བྱང་ལྔ་ཚང་བས་རྣམ་བྱང་བསྐྱེད་པའི་རིམ་པ་དང་མཐུན་ཞིང་བུམ་དབང་གི་ལམ་རྫོགས་རིམ་གྱི་སྨིན་བྱེད་ཡིན་པས། རིམ་པ་དང་པོའི་ལམ་མངོན་དུ་གྱུར་པར་སྨོན་པའོ། །བཅུ་གསུམ་ཨ་ནུའི་

རྫོགས་རིམ་ལ་སྨོན་པ་ནི། ཕྱི་ནང་རང་ལུས་དཀྱིལ་འཁོར་ལྷ་ཡི་ཚོགས། །རྩ་ཡིག་བདུད་རྩི་དཔའ་བོ་རྣལ་འབྱོར་མ། །ཐིམ་ལུགས་བཞི་བསྒོམ་ཡེ་ཤེས་སྐྱེད་བྱེད་ཅིང་། །རྫོགས་རིམ་རྟོག་པ་འདྲེན་
པའི་རྒྱུད་སྨིན་བྱས། །ཉི་ཟླའི་ལམ་ནས་དཀྱིལ་འཁོར་བཅུ་ཡི་རླུང་། །སྒྲ་གཅན་ལམ་དུ་འགོག་པའི་ཐབས་མཁས་ཀྱིས། །མུན་པའི་ལམ་ནས་འབར་བའི་ཙཎྜ་ལིས། །ཧཾ་ཡིག་རི་བོང་འཛིན་པ་ཞུ་
བ་ལས། །ལྷན་སྐྱེས་བདེ་བས་མཉམ་གཞག་དྲངས་པ་ཡིས། །འཁོར་འདས་ཆོས་རྣམས་ཀུན་གྱི་གནས་ལུགས་དང་། །དབྱེར་མེད་གྱུར་པ་དཔེ་ཡི་ཡེ་ཤེས་ཉིད། །སྒྱུ་འཕྲུལ་དྲྭ་བའི་སྐུ་རུ་ལངས་པ་ལས། །
མ་དག་སྐྱེ་ཤིའི་འཕྲེང་ལས་གྲོལ་བ་ཡི། །རྫོགས་རིམ་ཨ་ནུའི་ལམ་དུ་འཇུག་པར་ཤོག །དེ་ལ་ཕྱི་དོན་སྣང་སྲིད་སྣོད་བཅུད་འཛིན་པ་དང་། །ནང་རང་ལུས་ཕུང་ཁམས་སྐྱེ་མཆེད་དུ་ཞེན་པའི་འཁྲུལ་
རྟོག་ཐམས་ཅད་དབྱིངས་ནས་རང་བཞིན་གྱིས་སངས་རྒྱས་པའི་གཙོ་བོ་ནི། ཅིག་ཤོས་ནི་དཀྱིལ་འཁོར་དུ་དག་པའི་ལྷ་ཚོགས་དང་། གཞན་རྡོ་རྗེའི་ལུས་ཀྱི་དངོས་པོ་རྩ་དང་ཡི་གེ་དཔའ་བོ། །

༄༅། །ཁམས་བདུད་རྩི་རྣལ་འབྱོར་མ་སྟེ། དེ་གཉིས་ཀྱི་འཁྲིལ་སྦྱོར་གྱི་ཚུལ་ལས་བདེ་སྟོང་གི་མཆོད་པ་ལེན་པ་ལ་གཞན་ལུས་དང་སྙོམས་འཇུག་གི་ཞུ་བདེས་མཆོད་པའི་རྐྱེན་ལས་རླུང་དབུ་།
མར་ཞུགས་གནས་ཐིམ་གསུམ་འབྱུང་ཞིང་། དེ་ཡང་ཞུགས་པའི་རྟགས་སུ་སྣ་སྒོར་མཉམ་རྒྱུ་གནས་པའི་རྟགས་སུ་རྒྱུ་བ་རང་འགགས། ཐིམ་པའི་རྟགས་སུ་མཁར་སྣང་། ས་ཆུ་མེ་རླུང་སྟེ་འབྱུང་
བ་བཞི་པོ་གཅིག་ལ་གཅིག་ཤོས་ཐིམ་པའི་རྟགས་རིམ་པ་བཞིན། སྨིག་རྒྱུ་དང་། དུ་བ། མཁའ་སྣང་དང་རླུང་སྣང་བ་ལ་ཐིམ་དུ་ཉེ་བ་ན་མར་མེ་ཐིམ་པ་དངོས་ལྟར་དཀར་ལམ། སྣང་བ་མཆེད་པ་ལ་
ཐིམ་པས་དམར་ལམ། མཆེད་པ་ཉེར་ཐོབ་ལ་ཐིམ་པས་ནག་ལམ། ཉེར་ཐོབ་འོད་གསལ་ལ་ཐིམ་པས་སྟོན་གནམ་གཡའ་དག་པ་ལྟ་བུ་སྟེ། ཕྱི་མ་བཞི་ནི་ཐིམ་ལུགས་བཞི་དང་། དཔེ་དོན་གྱི་འོད་
གསལ་ལ་ངེས་པ་འདྲེན་པས་ཡེ་ཤེས་བསྐྱེད་ཅིང་བསྒོམ་པ་ནི་རྫོགས་རིམ་གྱི་རྟོག་པ་འདྲེན་པའི་རྒྱུད་སྨིན་བྱེད་ཡིན་ལ། དེའི་ཐབས་སུ་གྱུར་པ་ནི་ཉི་ཟླའི་ལམ་སྟེ། རོ་རྐྱང་གཉིས་ནས་རྒྱུ་བ་བསྐྱེད་

སྡུད་ཀྱི་རྣམ་པས་ས་ལ་སོགས་པ་ཡན་ལག་གི་རླུང་བཅུ་བསྡོམས་པས་དཀྱིལ་འཁོར་བཅུའི་རླུང་དབུ་མ་སྒྲ་བག་ཅན་གྱི་ལམ་དུ་འགོག་པའི་ཐབས་ལ་མཁས་པ་དང་། དེ་ཡང་མུན་པའི་ལམ་སྟེ་དབུ་
མའི་མར་སྣེ་ནས་འབར་བའི་ཙཎྜ་ལིའམ། གཏུམ་མོའི་མེས་ཡར་སྣེའི་ཧཾ་ཡིག་རི་བོང་འཛིན་པ་སྟེ་ཟླ་བའི་རང་བཞིན་གྱི་ཁམས་ཞུ་བ་ལས། རིམ་བཞིན་ཡས་བབས་མས་བརྟན་གྱི་དགའ་བཞི་དང་
ཁྱད་པར་ལྷན་ཅིག་སྐྱེས་པའི་བདེ་བ་ཆེན་པོས་མཉམ་གཞག་དྲངས་པ་དེའི་ངང་དུ་འཁོར་འདས་ཀྱི་ཆོས་ཐམས་ཅད་ཀྱི་རྫུན་ཕུག་རྡིབ་ཅིང་ཀུན་གྱི་གནས་ལུགས་གཅིག་དང་ཐ་དད་དབྱེར་མེད་དུ་གྱུར་
བ་འདི་ནི་ངོ་བོ་ཉིད་ཀྱི་ཡེ་ཤེས་ཡིན་ལ། དེ་ཉིད་ལས་གདུལ་བྱ་གང་ཡོད་ཀྱི་སར་སྤྲུལ་པའི་སྐུ་ཅིག་ཅར་དུ་སྟོན་པའི་ཕྱིར་སྒྱུ་མ་ཡབ། འཕྲུལ་པ་ཡུམ། དྲྭ་བ་འབྲེལ་བ་སྟེ་རླུང་སེམས་ཙམ་ལས་གྲུབ་
པའི་སྒྱུ་མའི་སྐུར་ལངས་ནས། མ་དག་པའི་གནས་སྐབས་ཀྱི་སྐྱེ་ཤིའི་འཕྲེང་ལས་གྲོལ་བའི་མན་ངག་རྫོགས་རིམ་ཐམས་ཅད་ཀྱི་དོན་པོར་ཨ་ནུ་ཡོ་གའི་ལམ་ལ་འཇུག་པར་སྨོན་པའོ། །བཅུ་བཞི་པ་

༄༅། །ཨ་ཏི་ཡོ་ག་ལ་ནང་གསེས་སེམས་སྡེ་ཀློང་སྡེ་མན་ངག་གི་སྡེ་གསུམ་ལས། དང་བོ་སེམས་སྡེ་ལ་སྨོན་པ། དོན་གྱི་ལྷན་ཅིག་སྐྱེས་པའི་ཡེ་ཤེས་ནི། །ཨ་ཏི་ཡེ་དག་རོ་མཉམ་ཆེན་པོ་ཉིད། ། །
ཡོད་མིན་མེད་མིན་སྟོང་མིན་མི་སྟོང་མིན། །རང་བཞིན་གཤིས་ལ་གཞལ་ན་ཐམས་ཅད་མིན། །མེད་པ་མ་ཡིན་གཉིས་མེད་ཟུང་འཇུག་སྟེ། །རྟག་མིན་ཆད་མིན་སྨྲ་བསམ་བརྗོད་ལས་འདས། །རང་
གནས་ཡེ་གནས་རྫོགས་པ་ཆེན་པོ་ནི། །ཀུན་མིན་ཕྱོགས་ཙམ་གཞལ་ན་ཐམས་ཅད་མིན། །བློ་ཡིས་བཀོད་ན་དྲན་བསམ་བརྗོད་ལས་འདས། །རྣལ་མའི་དོན་ལ་ཀུན་མིང་བརྟགས་པ་ཙམ། །ཇི་ལྟར་
སྣང་བ་དེ་ཡང་ཝལ་ལེ་བ། །ཚིག་གིས་མ་བསྐྱེད་ལྷ་སྔགས་ལྷུན་གྱིས་གྲུབ། །གང་ལྟར་བསམ་བརྗོད་འདས་པའི་རང་བཞིན་ཏེ། །ཨ་ཏིའི་དགོངས་དོན་ཚུལ་བཞིན་རྟོགས་པར་ཤོག །དེ་ཡང་དབང་
གསུམ་པའི་དཔེས་ངོ་སྤྲོད་པའི་བཞི་པའི་དོན་གྱི་ལྷན་ཅིག་སྐྱེས་པའི་ཡེ་ཤེས་ནི། ཨ་ཏིའི་སྒྲ་ལས་ཕུལ་བྱུང་སྟེ་རྒྱུ་ལམ་དུ་བྱས་པས་འབྲས་བུར་གདོད་ཀྱིས་གྲོལ་མི་དགོས་པར་ཡེ་ནས་བྱ་རྩོལ་དང་

བྲལ་ཞིང་རང་ངོ་རྣམ་པར་དག་པས་འཁོར་འདས་རོ་མཉམ་ཆེན་པོ་རྣམ་བཅས་སུ་མ་གྲུབ་པས་ཡོད་པ་མ་ཡིན། རང་བཞིན་གྱི་འོད་གསལ་བས་མེད་པ་མ་ཡིན། བློས་མེད་པར་བརྟགས་པའི་སྟོང་པ་
མ་ཡིན། གོ་མྱོང་གིས་ཡོད་པར་བསྒྲུབ་པའི་མི་སྟོང་པ་མ་ཡིན། རང་བཞིན་གཤིས་ལ་བློས་ངོས་ནས་གཞལ་ན་ཐམས་ཅད་མིན་པར་འགྲོ་བ་མེད་དོ་སྙམ་པའི་མེད་དགག་ཀྱང་མ་ཡིན་པ་རིག་སྟོང་
གཉིས་སུ་མེད་པའི་ཟུང་འཇུག་ཆེན་པོ། དངོས་པོ་མེད་པས་རྟག་པ་མིན། རིག་ཆར་ཡོད་པས་ཆད་པ་མ་ཡིན། ཚིག་ཏུ་སྨྲ་བའི་སྒོས་མི་ཐུག་ཅིང་བློ་དང་སྙམ་བྱེད་ཀྱི་བསམ་ངོ་ལས་འདས་པ། རྒྱུ་
ཡིས་མ་བསྐྱེད་པས་ངང་ལ་གནས་པ། རྐྱེན་ལས་མ་བྱུང་བས་ཡེ་གནས་ཡོངས་གྲུབ་རང་བཞིན་རྫོགས་པ་ཆེན་པོའི་ལྟ་བ་ནི་སློབ་དཔོན་ཀླུ་སྒྲུབ་ཀྱི་དབུ་མ་ལྟར། དགག་ཕྱོགས་ནས་གཞལ་ཡང་། ཁས་
ལེན་ཐམས་ཅད་དང་བྲལ་བས་ངོ་བོ་ཉིད་མེད་ཕྱིར་ཀུན་མིན་པ་དང་། བྲམ་ཟེ་ཆེན་པོའི་དོ་ཧ་ལྟར་བསྒྲུབ་ཕྱོགས་ནས་གཞལ་ཡང་ཐ་སྙད་ཀྱིས་མི་ཐུག་པས་ཐམས་ཅད་མིན་པའི་ཕྱིར། རྟོག་གེའི་དཔྱད་

༄༅། །བཟོད་དང་། རྟོག་དཔྱོད་ཀྱི་བློ་རྣམ་པ་སྣ་ཚོགས་སུ་བཀོད་ཅིང་བརྟགས་ནའང་། མཐར་ཐུག་དྲན་པ་དང་བསམ་བརྗོད་མེད་པའི་ངང་དུ་དེངས་འགྲོ་བས། རྣལ་མ་སྟེ་མ་བཅོས་དོན་ལ་ཆོས་
ཉིད་ཀུན་ཏུ་འགྲོ་བའི་མིང་སྣ་ཚོགས་བཏགས་པ་ཙམ་ཞིག་སྟེ། ཇི་ལྟར་སྣང་བ་ཐམས་ཅད་འཛིན་མེད་དུ་ཝ་ལེ། བརྗོད་མེད་དུ་ཕྱལ་ལེར་ཡོད་པས་བདག་སྲས་གཞན་སྲས་ལ་སོགས་པའི་དམིགས་བསམ་
གྱི་སྤྲོས་པས་མ་བསྐྱེད་ཀྱང་སྙིང་པོ་དྲན་པ་ཙམ་ལ་ཡོངས་གྲུབ་ཀྱི་ལྷ་སྔགས་ལྷུན་གྱིས་གྲུབ་ཅིང་། དེའི་ངོ་བོ་བསམ་བརྗོད་སྤྲོས་པ་དང་བྲལ་བའི་རང་བཞིན་ལ་སྨོན་པའོ། །གཉིས་པ་ནང་ཀློང་སྡེའི་
དོན་ལ་སྨོན་པ་ནི། ཁྱད་པར་འོད་གསལ་རྡོ་རྗེ་སྙིང་པོའི་དོན། །རང་བཞིན་བབས་ཡིན་སྟོང་པས་ཕན་ཅི་ཡོད། །སོ་མ་རང་བཞིན་མ་བཅོས་རང་ག་མ། །ཐ་མལ་ཤེས་པ་རང་གྲོལ་རྒྱལ་བའི་ལམ། །
རང་གིས་རང་གྲོལ་གཉེན་པོས་བཅོས་མ་དགོས། །ཡེ་གྲོལ་བསྐྱར་གཞི་མེད་དེ་གདོད་མའི་ངང་། །ཅེར་གྲོལ་ངོ་བོ་མེད་དེ་བདེན་པས་སྟོང་། །རང་གྲོལ་སྙིང་པོ་མེད་དེ་རང་བཞག་ཉིད། །འགྱུ་གྲོལ་

རང་སར་དག་སྟེ་སྐད་ཅིག་མ། །ཤར་གྲོལ་དུས་མཉམ་ཡིན་ཏེ་སྔ་ཕྱི་མེད། །མ་བཅོས་རང་བཞག་རང་བབས་ཀ་དག་ཀློང་། །ངོ་བོ་རང་བཞིན་ཐུགས་རྗེའི་དོན་རྟོགས་ཤོག །ཁྱད་པར་འོད་གསལ་
སོགས་ཀྱིས་རང་གི་ངོ་བོ་སྨོས་ཏེ་འཁོར་འདས་ཀྱི་ཆོས་ཐམས་ཅད་ཀུན་ཏུ་བཟང་མོའི་མཁའ་ཀློང་རྣམ་ཐར་གསུམ་ལྡན་གྱི་དབྱིངས་ནས་སངས་རྒྱས་པའི་དོན་ཁོང་དུ་ཆུད་ནས། དེ་གའི་ངང་ལ་རང་
བཞིན་གྱིས་གནས་པའི་རང་བབས་ཡིན་ན། བློས་གསར་བྱུང་དུ་བསྒྲུབ་པའི་སྟོང་པས་ཕན་པ་ཅི་ཞིག་ཡོད། སོ་མ་ངང་བཞག མ་བཅོས་རང་ག་མ་སྟེ། སེམས་ལ་བཅོས་བསླད་མེད་པའི་དོན་བཞི་
ལ་ཐ་མལ་གྱི་ཤེས་པའི་སྒྲར་བཏགས་ཏེ། རང་གིས་རང་གྲོལ་བ་སྦྲུལ་གྱི་མདུད་པ་ལྟ་བུ་དེ་ནི་རྒྱལ་བ་ཐམས་ཅད་ཀྱི་ཤུལ་ལམ་ཡིན་པས་རྟོག་དཔྱོད་སྣ་ཚོགས་དང་། སྒྲིམ་གློད་ལ་སོགས་པའི་གཉེན་
པོས་བཅོས་མི་དགོས། ཡེ་ནས་གྲོལ་ཚར་བས་བསྐྱར་བའི་གཞི་མེད། ལྟ་སྟངས་གཅིག་གི་ངང་ན་ཅེར་གྱིས་གྲོལ་བས་ངོ་བོ་ཉིད་མེད་དེ་བདེན་པ་ཀུན་རྫོབ་པས་སྟོང་། རང་གྲོལ་ལ་གཉེན་པོ་གཞན་

༄༅། །མེད་པས་རང་གར་བཞག འགྱུར་བ་ངོ་ཤེས་ཙམ་ལ་གྲོལ་བས་རང་དག་སྐད་ཅིག་མ། ཤར་ཙམ་ཉིད་ནས་རང་ངོ་ཤེས་པས་ཆུ་ལ་རི་མོ་བྲིས་པ་ལྟར་ཤར་གྲོལ་དུས་མཉམ་ལ་སྔ་ཕྱི་མེད།
བློས་སྤུ་ཙམ་མ་བཅོས་པའི་རང་གཞག རང་བབས་ཀ་ནས་དག་པ་ཞེས་བྱ་སྟེ། ཐོག་མ་ནས་རྣམ་པར་དག་པའི་བྱ་བྲལ་ཀློང་གི་སྡེ་དེ་ནི། ངོ་བོ་སྟོང་པ་རང་བཞིན་གསལ་བ། ཐུགས་རྗེ་ཀུན་ཁྱབ་
སྟེ་ཚོགས་པ་གཅིག་པ་རྣམ་དབྱེ་གསུམ་དུ་དབྱེ་བའི་དོན་རྟོགས་པར་སྨོན་པའོ། །གསུམ་པ་གསང་བ་མན་ངག་གི་སྡེ་ལ་སྨོན་པ་ནི། ཤེས་རབ་རང་བྱུང་སྒྲོན་མའི་དབྱིངས་རུམ་ནང་། །རྒྱང་ཞགས་
སྒྲོན་མས་རིག་གདངས་སྒོ་ཕྱེས་ནས། །དག་དབྱིངས་སྒྲོན་མས་སྣ་ཚོགས་རྒྱན་བཀྲམ་སྟེ། །ཐིག་ལེ་སྟོང་སྒྲོན་ཞི་ཁྲོའི་དཀྱིལ་འཁོར་རྫོགས། །དང་པོ་རྒྱུ་ཡིས་མ་བསྐྱེད་དབྱིངས་ལྔ་ཤར། །བར་དུ་
རྐྱེན་གྱིས་མ་བསྐྱེད་ཚོམ་བུར་གྲུབ། །ཐ་མར་ལྟ་བའི་གནས་དག་དབྱིངས་རིག་འདྲེས། །ཡིད་དཔྱོད་དང་བྲལ་མངོན་སུམ་མཐར་ཕྱིན་ཤོག །དེ་ལ་ཤེས་རབ་རང་བྱུང་གི་སྒྲོན་མ་ནི་སོ་སོར་རྟོགས་

པའི་ཤེས་རབ་ཡིན་ལ། རྒྱང་ཞགས་ཆུའི་སྒྲོན་མ་ནི། འཆར་བའི་སྒོ་མིག་གི་དབང་པོ། །དག་པ་དབྱིངས་ཀྱི་སྒྲོན་མ་ནི་འཆར་བའི་ཡུལ་ནམ་མཁའ་རྐྱེན་བྲལ། ཐིག་ལེ་སྟོང་པའི་སྒྲོན་མ་ནི་འཇའ་འོད་
ཟླུམ་པོར་འཁྱིལ་བ་སྟེ། དེའི་ནང་དུ་རིག་པའི་རྡོ་རྗེ་ལུ་གུ་རྒྱུད་བཅིངས་པས་རིམ་བཞིན་རིག་པ་དེ་བཅུད་དུ་སྨིན་ནས་སྐུ་ཕྱེད་པ་དང་། རྐྱང་པ་དང་མཐར་གྱིས་ཞི་ཁྲོའི་སྐུ་ཡོངས་སུ་རྫོགས་པ་སྟེ། དེ་
དག་ཀྱང་སྦྱོར་དྲུག་དང་ཕྲ་ཏིག་ལྟར་རླུང་སྦྱོར་ལ་སོགས་པའི་རྒྱུས་མ་བསྐྱེད། མུན་ཁང་དང་བཅུད་ལེན་ལ་སོགས་པའི་རྐྱེན་གྱིས་མ་བསྐྱེད་པར་ཆོས་ཉིད་མངོན་སུམ། ཉམས་གོང་འཕེལ། རིག་
པ་ཚད་ཕེབས་ཀྱི་ཚོམ་བུའི་བར་གྲུབ་ནས་མཐར་གྱིས་བལྟ་བྱ་ལྟ་བྱེད་ལས་བྱུང་བའི་ཆོས་ཉིད་ཀྱང་ཟད་ནས་དབྱིངས་རིག་འདྲེས་པའི་དགོངས་པ་ལ་སྦྱོར་བ་ཡིད་དཔྱོད་དང་བྲལ་བའི་དོན་ལ་སྨོན་པའོ། །
བཅོ་ལྔ་པ་དེ་གསུམ་པོའི་དོན་བསྡུ་བ་ལ་སྨོན་པ་ནི། ཁྲེགས་ཆོད་ལྟ་བས་སྲིད་ཁུངས་གདར་ཤ་གཅོད། ཐོད་རྒལ་བསྒོམས་པས་སྐུ་གསུམ་རྩལ་རྫོགས་ཏེ། །གདོད་ནས་རྣམ་དག་དང་པོའི་སངས་རྒྱས་ཉིད། །

༄༅། །དབྱེར་མེད་ཐིག་ལེའི་གཟུགས་སུ་གང་སྣང་བ། །དེ་ལས་སྤྲོས་ཚེ་སྐུ་གསུམ་སྣོད་བཅུད་དང་། །བསྡུས་ཚེ་སྟོང་ཉིད་སྙིང་རྗེ་ཆོས་ཀྱི་སྐུ། །ཐིག་ལེ་ཉག་གཅིག་ཡིད་ལ་གཡོ་མེད་ཤོག །
དེ་ཡང་གཞི་ཀ་དག་ཁྲེགས་ཆོད་ཀྱི་ལྟ་བས་འཁྲུལ་སྣང་སྲིད་པའི་འབྱུང་ཁུངས་གདར་ཤ་བཅད། ལམ་ཐོད་རྒལ་བསྒོམས་པས་གདོད་ཀྱི་ཡིད་དཔྱོད་ལ་མ་ལྟོས་པར་སྐུ་གསུམ་ལམ་སྣང་དུ་རྩལ་རྫོགས།
གདོད་ནས་རྣམ་པར་དག་པའི་དང་པོའི་སངས་རྒྱས་ཀྱི་ངོ་བོ་ཉིད། ཆོས་ཟད་བློ་འདས་ཆེན་པོའི་རྟོགས་པ་དང་རྣམ་དབྱེ་མེད་པའི་ཐིག་ལེ་ཆེན་པོའི་སྟོང་གཟུགས་སུ་རང་སྣང་ཞིང་། དེའི་ཚེ་སྐྱེ་བ་
དང་འཇུག་པའི་ཆོས་གཉིས་ལ་དབང་ཐོབ་པས་ན། སྤྲོས་ཏེ་འཕོ་བ་ཆེན་པོའི་སྐུར་བཞེངས་ན་སྐུ་གསུམ་རང་རིག་ལ་རྫོགས་པའི་འོད་ལུས་ཀྱི་ངང་དེ་ཉིད་ལས་སྣང་བ་ཕྱི་གསལ་དུ་མཆེད་དེ་སྣོད་
བཅུད་ཀྱི་རྟེན་དང་བརྟེན་པ་ཆུ་ཟླ་དང་རྨི་ལམ་ལྟ་བུར་གཟིགས་ནས་གཞན་དོན་མཛད་ལ། འཇུག་པའི་ངང་དུ་བསྡུ་ན་འོད་ལུས་དེ་ཉིད་ནམ་མཁའ་ལ་སྤྲིན་དེངས་བ་བཞིན་སོང་ནས་སྟོང་ཉིད་སྙིང་རྗེ་

གཉིས་སུ་མེད་པའི་ཆོས་ཀྱི་སྐུ་ཐིག་ལེ་ཉག་གཅིག་གི་ངང་དུ་མི་གཡོ་བའི་དོན་ལ་སྨོན་པའོ། །དེ་ལྟར་ཆོས་ཟད་ཀྱི་རྟོགས་པ་ཀློང་དུ་གྱུར་ནས་ཆོས་ཅན་ཐམས་ཅད་གཞི་ལ་ཐིམ་སྟེ་ལམ་བདེན་མཐའ་
དག་སྤངས་ཀྱང་ཉན་རང་གི་བྱང་ཆུབ་ལྟར་ཞི་བ་ཕྱོགས་གཅིག་པ་མ་ཡིན་པས། འབྲས་བུའི་གོ་འཕང་ལ་སྦྱོར་ཚུལ་སྔགས་སྤྱིའི་འགྲོས་ལྟར་བཤད་པའི་ཕྱིར། སླར་ཡང་རྡོ་རྗེ་ལྟ་བུའི་ཏིང་འཛིན་གྱིས། །
གཉིས་སྣང་འཁྲུལ་པའི་བག་ཆགས་ཀུན་བཅོམ་ནས། །རིམ་པ་བཞི་པའི་དོན་གྱི་འོད་གསལ་དང་། །དབྱེར་མེད་ལྷན་ཅིག་སྐྱེས་པ་བདེ་བའི་དངོས། །བདེན་གཉིས་ཟུང་དུ་འཇུག་པ་ཧེ་རུ་ཀ །མཁའ་
དབྱིངས་ཤར་བའི་དབང་པོའི་གཞུ་བཞིན་དུ། །གསལ་མདངས་འོད་ཟེར་ལྔ་ཡི་དྲྭ་བ་ཅན། །སྟོབས་བཅུ་མི་འཇིགས་བཞི་དང་སོ་སོར་རིག །མ་འདྲེས་བཅོ་བརྒྱད་རྫོགས་པའི་སངས་རྒྱས་དང་། །
བླ་མེད་ཡོན་ཏན་རང་བཞིན་གཞལ་མེད་ལས། །རྣམ་ཀུན་མཆོག་ལྡན་ངོ་བོ་ཆོས་ཀྱི་སྐུ །རྣམ་པ་ལོངས་སྤྱོད་རྫོགས་སྐུ་གྲངས་མེད་ཀྱི། །སྤྲུལ་པའི་སྤྲིན་འཕྲོ་སྐུ་གསུམ་དབྱེར་མེད་ཤོག །དེ་ཡང་

༄༅། །འཇུག་པ་ལ་དབང་ཐོབ་ནས་གདོད་མའི་ནང་དབྱིངས་སུ་འཇུག་ཁ་མ་དེར། སླར་ཡང་རྡོ་རྗེ་ལྟ་བུའི་ཏིང་འཛིན་གཞུ་བདུངས་པ་ལྟ་བུས་གཉིས་སུ་སྣང་བ་དང་དེ་ལས་བྱུང་བའི་འཁྲུལ་པའི་
བག་ཆགས་ཀྱི་ལྷག་མར་གྱུར་པ་གནས་ངན་ལེན་གྱི་ཤེས་སྒྲིབ་ཕྲ་མོ་ཡན་ཆད་བཅོམ་སྟེ། རིམ་པ་བཞི་པའི་དོན་གྱི་འོད་གསལ་དེ་ཉིད་སློབ་པའི་ཟུང་འཇུག་གི་བསྒྲུབ་གཞི་ཡིན་པས་ངོ་བོ་གཅིག་
པའི་ཆ་ནས་དབྱེར་མེད་ལྷན་ཅིག་སྐྱེས་པའི་བདེ་བའི་དངོས་གཞིར་བཤད་ལ། དེ་ཉིད་ལས་མི་སློབ་པའི་ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་སྐུར་བཞེངས་པ་ལ་མཁའ་དབྱིངས་ཤར་བའི་
དབང་པོའི་གཞུ་སྟེ་ནམ་མཁའ་ལ་འཇའ་ཚོན་ཤར་བའི་དཔེས་མཚོན་ནས་ཆོས་སྐུའི་གདངས་ལོངས་སྤྲུལ་གྱི་རྣམ་པའི་གཟུགས་སྐུ་གཉིས་སུ་གྲུབ་པ་ལ་སྟོབས་བཅུ་དང་མི་འཇིགས་པ་བཞི་ལ་སོགས་
པའི་ཡོན་ཏན་མཐའ་དག་རྫོགས་པའི་སངས་རྒྱས་དང་། དེའི་བླ་ན་མེད་པའི་ཡོན་ཏན་གྱི་རང་བཞིན་གཞལ་དུ་མེད་པ་ཉིད་ལས། གཞོན་ནུ་མ་ལ་པྲ་ཕབ་པའི་སྣང་བ་ལྟར་རྣམ་པ་ཐམས་ཅད་པའི་མཆོག་

དང་ལྡན་པའི་ཆོས་ཀྱི་སྐུ་དང་། དེའི་གདངས་རིགས་ལྔ་གང་ཆེན་མཚོ་བཞིན་བཞིན་ལག་གི་རྣམ་པ་ཅན་གྱི་ལོངས་སྤྱོད་རྫོགས་པའི་སྐུ་གྲངས་མེད་པར་ཤར་བ་དང་། དེ་ལས་སྤྲུལ་པའི་སྐུ་བསམ་
གྱིས་མི་ཁྱབ་པའི་སྤྲིན་འཕྲོ་བ་ཅན་གྱི་སྐུ་གསུམ་ངོ་བོ་དབྱེར་མེད་ཐོབ་པར་སྨོན་པའོ། །བཅུ་དྲུག་པ་ཕྲིན་ལས་ཀྱི་འཇུག་པ་སྨོན་པ་ནི། མཁའ་ཁྱབ་གཟུགས་བཟུང་བགྲང་ཡས་སེམས་ཅན་ལ། །ཇི་
སྙེད་ཁམས་དང་བསམ་པའི་དབྱེ་བ་བཞིན། རང་རང་སྐད་དུ་རྒྱུ་དང་འབྲས་བུ་ཡི། །ཐེག་པ་གཉིས་ལས་བརྩམས་པའི་ཆོས་ཀྱི་ཚུལ། །ལེགས་པར་སྟོན་ལ་སྐྱོ་ངལ་མེད་པར་ཤོག །དེ་ལྟར་རང་དོན་
དུ་སྤངས་རྟོགས་མཐར་ཕྱིན་པའི་སངས་རྒྱས་སྐུ་གསུམ་གྱི་བདག་ཉིད་ཅན་དུ་གྲུབ་ནས་ནམ་མཁས་གར་ཁྱབ་ཏུ་རྣམ་སྨིན་གྱི་གཟུགས་སམ་ལུས་བཟུང་བའི་བགྲང་བ་ལས་འདས་པའི་སེམས་ཅན་གྱི་
ཁམས་རྒྱ་མཚོ་ལྟ་བུ་ཇི་སྙེད་དེ་མང་པོའི་སྒྲས་དེ་སྙེད་སོ་སོའི་ཁམས་དང་བསམ་པའི་དབྱེ་བ་ཐ་དད་པ་བཞིན་རང་རང་སོ་སོའི་སྐད་དུ་རྒྱུ་དང་འབྲས་བུའི་ཐེག་པ་གཉིས་ལས་བརྩམས་པའི་ཆོས་ཀྱི་

༄༅། །ཚུལ་རྒྱ་མཚོ་ལྟ་བུ་ལེགས་པར་འཆད་ཅིང་ལེགས་པར་སྟོན་པ་ལ་སྐྱོ་དུབ་དང་ངལ་བའི་གནས་མཐའ་དག་བཟོད་པར་ཤོག་ཅིག་པའོ། །བཅུ་བདུན་པ་འདའ་ཁ་མའི་དོན་ལ་སྨོན་པ། འདི་
དང་བར་དོ་མཆོག་གི་གོ་འཕང་ནི། །ངེས་པར་འགྲུབ་པའི་ལམ་བཟང་མ་རྙེད་ན། །ཟབ་ལམ་འཕོ་བའི་རྣལ་འབྱོར་ལ་གོམས་པས། །རྣམ་ཤེས་མཁའ་སྤྱོད་གནས་སུ་འཕོས་བྱས་ཏེ། །བསྐྱེད་རྫོགས་
ལམ་གྱི་རིམ་པ་འཕྲོ་འཐུད་ཤོག །དེ་ལ་བསྐྱེད་རིམ་གྱི་སྒོ་ནས་རིག་འཛིན་བཞིའི་ལམ་རྫོགས་རིམ་གྱི་སྒོ་ནས། རྨི་ལམ། སྒྱུ་ལུས། བར་དོ། འོད་གསལ་སོགས་ཀྱི་གདམས་པ་ཉམས་འོག་ཏུ་ཆུད་
ནས་ཚེ་འདིའམ་བར་དོར་མཆོག་གི་གོ་འཕང་བགྲོད་པའི་ལམ་བཟང་གི་དངོས་གྲུབ་མ་བརྙེས་ན། མ་བསྒོམས་པར་འཚང་རྒྱ་བའི་ཟབ་ལམ་འཕོ་བའི་རྣལ་འབྱོར་ལས་འཁོར་བ་དང་འབྲེལ་བའི་སྒོ་
བརྒྱད་ཡིག་འབྲུས་བཀག་ལ། གཙུག་ཏོར་རླུང་གི་འཁོར་ལོའི་སྒོ་ཕྱེ་ནས་རྣམ་པར་ཤེས་པ་ཨ་ཡིག་ལ་སོགས་པའི་རྣམ་པས་དག་པ་མཁའ་སྤྱོད་དང་། བདེ་བ་ཅན་དང་། མངོན་པར་དགའ་བ་ལ་སོགས་

རང་བཞིན་སྤྲུལ་པའི་ཞིང་དུ་འཕོས་པས་བསྐྱེད་རྫོགས་ལམ་གྱི་རིམ་པ་འཕྲོ་འཐུད་པར་སྨོན་པའོ། །གསུམ་པ་རྗེས་ཀྱི་རིམ་པ་ལ་གཉིས་ལས། དང་པོ་སྨོན་ལམ་གྱི་གཞུང་དོན་འབྱེད་པའི་བློ་གྲོས་ཐོབ་
པར་སྨོན་པ་ནི། དེ་ལྟར་རྒྱུ་ལམ་འབྲས་བུའི་ཁྱད་པར་ལས། །སྐུ་དང་ཞིང་ཁམས་འཁོར་དང་མཛད་པ་ནི། །ཡོངས་སུ་དག་པའི་ཡེ་ཤེས་ལམ་ཉིད་དུ། །བྱེད་དང་མི་བྱེད་སྔགས་དང་ཕ་རོལ་ཕྱིན། །སོ་
སོར་འབྱེད་པའི་བློ་གྲོས་དང་ལྡན་ཤོག །དེ་ལ་གཞུང་འདིའི་ས་བཅད་དྲུག་པ་ཡན་གྱི་རྒྱུ་ལམ་དུ་བྱས་ནས་འབྲས་བུ་ཕྱི་དུས་ན་སྨིན་པ་སྡེ་སྣོད་གསུམ་གྱི་ལམ་དང་། དེ་མན་ཆད་ཀྱི་འབྲས་བུ་ལམ་
དུ་བྱེད་པ་དཔེར་ན་རང་གི་ལུས་ངག་ཡིད་གསུམ་ལྷའི་སྐུ་གསུང་ཐུགས་ཀྱི་རྣམ་པ་ལམ་བྱེད་དང་། དེ་བཞིན་དུ་ཞིང་ཁམས་ནི་སྣོད་གཞལ་ཡས་ཁང་གི་ལམ་འཁྱེར་དང་། བཅུད་ཀྱི་སེམས་ཅན་ལྷ་
དང་ལྷ་མོའི་རང་བཞིན་དུ་སྦྱོར་བ་དག་པའི་སྣོད་བཅུད་དང་། འོད་ཟེར་སྤྲོ་བསྡུས་སངས་རྒྱས་ཀྱི་ཕྲིན་ལས་རྣམ་པ་བཞིའི་མཛད་པ་ལམ་དུ་བྱེད་པ་སྟེ། དེ་བས་ན་སངས་རྒྱས་ཀྱི་སྐུ་དང་ཡེ་ཤེས་ཀྱི་

༄༅། །ཁམས་ལ་ད་ལྟ་ནས་ཡོངས་སུ་དག་པའི་ཡེ་ཤེས་ཀྱི་ལམ་དུ་བྱེད་ནུས་པ་ནི་འབྲས་བུ་སྔགས་ཀྱི་ཐེག་པ་དང་། དེ་ལྟར་བྱེད་མི་ནུས་པ་ནི་ཕ་རོལ་ཏུ་ཕྱིན་པ་སྟེ། དེ་གཉིས་སོ་སོར་འབྱེད་
ནུས་པའི་བློ་གྲོས་ཀྱི་སྤོབས་པ་ཁྱད་པར་ཅན་ཐོབ་པར་སྨོན་པའོ། །གཉིས་པ་ནི། དམ་པའི་ཆོས་ཀྱི་མཚན་ཉིད་ཐོག་མཐའ་བར་གསུམ་དུ་དགེ་བ་ཞིག་ཡིན་ལ། དེ་ལྟར་དགེ་བར་བྱེད་པ་བླ་མ་དམ་པ་
དགེ་བའི་བཤེས་གཉེན་གཅིག་པུ་ལ་རག་ལས་ན་དུས་འདི་ནས་བཟུང་སྟེ་ཚེ་རབས་ཐམས་ཅད་དུ་བླ་མ་དང་མཇལ་བའི་རྒྱུ་རྐྱེན་རྟེན་འབྲེལ་ཚོགས་པ་དང་། མཇལ་ནས་སྐད་ཅིག་ཀྱང་མི་འབྲལ་བར་
ལུས་ངག་གི་ཞབས་ཏོག་དང་། ཟང་ཟིང་གི་འབུལ་བ་དང་། སྒྲུབ་པའི་རྒྱལ་མཚན་བཙུགས་ཏེ་མཉེས་པ་གསུམ་གྱིས་བསྟེན་ནས་ཅི་གསུང་གི་བཀའ་སྒྲུབ་ཅིང་། ཁྱད་པར་གསུང་གི་བདུད་རྩི་དམ་
པའི་ཆོས་ཀྱི་རོ་མྱོངས་ནས་དེའི་སྒྲུབ་པ་ལ་ཞུམ་པ་མེད་པའི་སྙིང་སྟོབས་བསྐྱེད་པས། འདི་ཕྱི་གང་རུང་དུ་དངོས་གྲུབ་རྣམ་གཉིས་ཐོབ་ཅིང་། གལ་ཏེ་ཅུང་ཟད་འགྱངས་ནའང་བྱེད་པ་རྒྱུ་མཐུན་གྱི་

འབྲས་བུ་ལས་སྐྱེ་བ་ཕྱི་མར་ཡང་བླ་མ་མཚན་ལྡན་དང་མཇལ་ནས་རྗེས་སུ་འཛིན་པར་ཡིན་པས་ན། བདག་ཀྱང་འདི་ནས་ཚེ་རབས་ཐམས་ཅད་དུ། །རྗེ་བཙུན་བླ་མ་མཆོག་དང་མི་འབྲལ་ཞིང། །
དེས་གསུངས་གསུང་གི་བདུད་རྩི་མྱོང་བ་དང་། །དེ་དོན་བསྒྲུབ་ལ་ཞུམ་པ་མེད་པ་ཡི། །ཚེ་རབས་ཀུན་ཏུ་ཡོངས་འཛིན་དམ་པ་དང་། །ནམ་ཡང་འབྲལ་མེད་རྗེས་སུ་འཛིན་གྱུར་ཅིག །ཅེས་སོ། །
མདོ་སྔགས་ཐེག་པ་བསམ་ཡས་མཆོག་གི་སྒོ། ལུང་དང་རྟོགས་པའི་དམ་ཆོས་ལ་འདུ་བས། །འདི་ནི་བསྟན་པ་ཡོངས་རྫོགས་མཛོད་ཁང་ཕྱིར། །འགྲེལ་པ་ཉུང་དུས་དོན་མཐའ་དཔོག་པ་མིན། །དེ་ལྟ་
ན་ཡང་འདི་ཉིད་ཁ་ཏོན་དུ། །བགྱིས་རྣམས་དོན་ལ་དོགས་པ་འཕྲོ་བའི་ཕྱིར། །ཡི་གེའི་ཕྱི་མོར་དབྱངས་གསལ་བསླབ་པ་བཞིན། །འདི་ཉིད་རིག་པས་དོན་གྱི་ཕྱོགས་མཐོང་འགྱུར། །དེ་ལས་
དཔྱིས་ཕྱིན་ཤེས་པར་འདོད་པ་རྣམས། །བདེན་རྣམ་གཉིས་ཀྱི་ཤིང་རྟར་བརྟེན་བྱས་ན། །བདེན་གཉིས་ཤིང་རྟ་དང་། རྣམ་མཁྱེན་ཤིང་རྟ། དེ་གཉིས་འདི་ཡི་འགྲེལ་བར་ཡང་འགྱུར་ལ། །འདི་ཉིད་

ས༄༅། །དེ་ཡི་རྩ་བ་༼མདོ་སྔགས་སྨོན་ལམ།༽ ཡང་འགྱུར་རོ། །འདི་ནི་ངེས་པ་དོན་གྱི་སྤྲུལ་པའི་སྐུ། །ཤནྟ་པུ་རིར་གཤེགས་ནས་ཁྱིམ་ལག་ལོར། །རང་བྱུང་རྡོ་རྗེ་འཇིགས་མེད་གླིང་པས་བཀོད། །དགེ་
བས་འགྲོ་ཀུན་རྣམ་མཁྱེན་ཐོབ་པར་ཤོག །གཞུང་རྩ་བར་ངག་རྒྱུན་མ་དག་པ་ཡི་གེར་འཕེལ་བ་རེ་མང་བས་དཔྱད་ཞུས་ཡང་དག་བགྱིས་པ་ཡིན་པས་འབྲུ་ལེན་གྱིས་བཤུ་བ་གལ་ཆེའོ། །དགེའོ། །
དགེའོ། །དགེའོ། །

༄༅། །གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་གྱི་ཟིན་བྲིས།

༄༅། །གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་ལས། དང་པོ་རྒྱུ་མཚན་ཉིད་ཀྱི་ཐེག་པས་རྒྱུད་སྦྱངས་པ་སྔོན་དུ་སོང་ནས། དང་པོ་ཕྱི་རྒྱུད་སྡེ་གསུམ་ལ་སྨོན་པ་ནི། ཆུ་དབང་
སོགས་ཀྱིས་ཞེས་གསུངས་ཏེ། ཆུ་ཡི་དབང་བསྐུར་དབུ་རྒྱན་དག །བྱ་བའི་རྒྱུད་ལ་རབ་ཏུ་གྲགས། །ཞེས་པ་ལྟར། མི་བསྐྱོད་པ་ལ་ཆུ་ཡི་དབང་། རིན་ཆེན་འབྱུང་ལྡན་དབུ་རྒྱན་གྱི་དབང་གཉིས་དང་།
མཐའ་རྟེན་རྗེས་གནང་བཟླས་ལུང་ལ་སོགས་པས་རང་རྒྱུད་སྨིན་པ་སྔོན་དུ་སོང་ནས་ཡི་དམ་གྱི་ལྷ་གང་ཡིན་པ་རང་གི་མདུན་དུ་བསྐྱེད་པ་ལ་ཡེ་ཤེས་པ་སྤྱན་དྲངས་ནས་བསྟིམ་པ་དང་། མཆོད་པ་
དང་བསྟོད་པ་སོགས་བྱས་ནས། མདུན་བསྐྱེད་ཀྱི་ལྷ་དེའི་ཐུགས་ཀར་ཟླ་དཀྱིལ་སོགས་ལ་ཐུགས་སྲོག་གི་ཡིག་འབྲུ་དང་བཟླ་བྱའི་སྔགས་ཕྲེང་བཀོད་ནས་བཟླས་པ་བྱ་བ་དང་། ཕྱི་ལུས་ངག་གི་

༄༅། །སྤྱོད་ལམ་དྲང་སྲོང་གྲུབ་པ་རྣམས་དང་མཐུན་པར་ཁྲུས་དང་གཙང་སྦྲ་སྦྱོད་པ་དང། དཀའ་ཐུབ་དང་སྨྱུང་གནས་བྱེད་པ་སོགས་གཙོ་བོར་བྱེད་ཅིང་ནང་ལྷ་དང་སྟོང་ཉིད་ཀྱི་རྣལ་འབྱོར་
ཟབ་མོ་སྒྲིབ་གཉིས་ཀྱི་མུན་པ་འཇོམས་པའི་ཉི་མ་ལྟ་བུ་སྒོམ་པ་དང་། བསྒོམ་བྱའི་ལྷ་དེ་དག་ཀྱང་རང་རང་གི་ཡུམ་ལྷ་མོ་རྣམས་དང་ཕན་ཚུན་བལྟས་པའི་བདེ་བ་ལ་རོལ་པའི་ཚུལ་དུ་བཞུགས་ཤིང་། 
ཐབས་དེས་དྲངས་པའི་ཞུ་བ་དེ་དང་དབྱེར་མེད་ཀྱི་ལྷ་སྐུ་སྒོམ་ཞིང་། ལྷ་དང་རང་ཉིད་རྗེ་འབངས་ཀྱི་ཚུལ་དུ་བལྟས་ནས་མཆོག་དང་ཐུན་མོང་གི་དངོས་གྲུབ་ཞུ་བའི་སྒོ་ནས་རིགས་གསུམ་རྡོ་རྗེ་འཛིན་
པའི་གོ་འཕང་མི་ཚེ་བཅུ་དྲུག་ན་ཐོབ་པར་འདོད་པ་ནི་བྱ་བའི་རྒྱུད་དོ། །ཆུ་དང་ཅོད་པཎ་གྱི་དབང་གཉིས་ཀྱི་སྟེང་དུ་སྣང་བ་མཐའ་ཡས་རྡོ་རྗེའི་དབང་དང་། དོན་ཡོད་གྲུབ་པ་དྲིལ་བུའི་དབང་དང་།
རྣམ་པར་སྣང་མཛད་མིང་གི་དབང་དང་ལྔས་སྨིན་པར་བྱས་ནས། བདག་ལྷར་བསྐྱེད་པའི་མདུན་དུ་རང་དང་འདྲ་བའི་ལྷ་བསྐྱེད་པ་ལ་ཡེ་ཤེས་པ་སྤྱན་དྲང་ནས་བསྟིམ་པ་སོགས་ཐུགས་ཀར་ཡིག་འབྲུ་དང་

སྔགས་ཕྲེང་སོགས་བཀོད་ནས་བཟླས་པ་བྱ་བ་དང་། ཕྱི་ལུས་ངག་གི་བྱ་བ་དང་། ནང་ཟབ་མོ་ལྷ་ཡི་རྣལ་འབྱོར་ཆ་མཉམ་པར་སྤྱོད་ཅིང་། ལྷ་ཡབ་ཡུམ་རྣམས་ཀྱང་ཕན་ཚུན་ཞལ་འཛུམ་པ་དང་དགོད་པའི་
ཚུལ་གྱིས་དགྱེས་ཤིང་། ཐབས་དེས་དྲང་བའི་ཞུ་བདེ་དང་དབྱེར་མེད་ཀྱི་ལྷ་སྐུ་སྣང་སྟོང་སྒོམ་པ་དང་། ལྷ་དང་རང་ཉིད་སྤུན་ནམ་གྲོགས་པོ་ལྟ་བུའི་ཚུལ་གྱིས་དངོས་གྲུབ་ཞུ་ཞིང་། བཟླས་བརྗོད་ཀྱི་
ཡན་ལག་བཞི་ལ་གཞོལ་བའི་སྒོ་ནས་རིགས་བཞི་རྡོ་རྗེ་འཛིན་པའི་ས་ལ་མི་ཚེ་ལྔས་བགྲོད་པར་བྱེད་པ་ནི་སྤྱོད་པའི་རྒྱུད་དོ། །སྔར་གྱི་སློབ་མའི་དབང་ལྔ་དང་། རྡོ་རྗེ་སློབ་དཔོན་གྱི་དབང་དང་དྲུག་
གི་རང་རྒྱུད་སྨིན་པར་བྱས་ནས། བདག་བསྐྱེད་མདུན་བསྐྱེད་གཉིས་ཀ་ལ་ཡེ་ཤེས་པ་སྤྱན་དྲང་བསྟིམ་པ་སོགས་བྱེད་ཅིང་ཇི་སྲིད་ལྷ་གཤེགས་གསོལ་མ་བྱས་ཀྱི་བར་དུ་ལྷ་དང་རང་ཉིད་གཉིས་མེད་
དུ་བལྟས་ནས་ཕྱག་རྒྱ་བཞི་དང་ཏིང་ངེ་འཛིན་གསུམ་གྱི་སྒོ་ནས་ཉམས་སུ་ལེན་པ་དང་། ལྷ་རྣམས་ཀྱང་ཡབ་ཡུམ་ལག་བཅང་གི་ཚུལ་གྱིས་རོལ་ཞིང་ཐབས་དེས་དྲང་བའི་ཞུ་བདེ་དང་དབྱེར་མེད་ཀྱི་

༄༅། །ལྷ་སྐུ་སྒོམ་པར་བྱེད་ལ།ཕྱི་ལུས་ངག་གི་བྱ་བ་གྲོགས་ཙམ་དུ་འདོད་པ་ལས་གཙོ་བོར་ནང་གི་རྣལ་འབྱོར་ཉམས་སུ་ལེན་པའི་སྒོ་ནས་རིགས་ལྔ་རྡོ་རྗེ་འཆང་གི་གོ་འཕང་མི་ཚེ་གསུམ་གྱིས་།
མངོན་དུ་བྱེད་པ་ནི་རྣལ་འབྱོར་རྒྱུད་དོ། །གཉིས་པ་གསང་སྔགས་བླ་ན་མེད་པའི་རྒྱུད་སྡེ་ལ་གསུམ།དང་པོ་ཕ་རྒྱུད་མ་ཧཱ་ཡོ་ག་ལ་སློབ་པར་སྨོན་པ་ནི་རྒྱུ་དབང་བསྐུར་ནས་རགས་པའི་ཕུང་སོགས་རྣམས།
ཞེས་པ་སོགས་ཀྱིས་བསྟན་ཏེ། དབང་གོང་མ་གསུམ་གྱི་རྒྱུ་ལྟ་བུར་གྱུར་ཞིང་བསྐྱེད་རིམ་གྱི་སྣོད་རུང་དུ་བྱེད་པ་རྡུལ་མཚོན་གྱི་དཀྱིལ་འཁོར་ལ་བརྟེན་ནས་བུམ་པའི་དབང་བསྐུར་བས་ཕུང་པོ་ཁམས་
དང་སྐྱེ་མཆེད་ཐ་མལ་གྱི་སྣང་བ་རགས་པ་ཐམས་ཅད་རྒྱལ་བའི་དཀྱིལ་འཁོར་དུ་རྟོགས་ཤིང་། ཕྱི་སྣོད་གཞལ་ཡས་ཁང་དང་ནང་བཅུད་ལྷ་རུ་དག་པའི་སྐུ་རྡོ་རྗེའི་གོ་འཕང་གི་ས་བོན་བཞག །
གསང་དབང་ཤེར་དབང་ཚིག་དབང་རིན་པོ་ཆེ་སྟེ་མཆོག་དབང་གོང་མ་གསུམ་བསྐུར་བས་རྫོགས་རིམ་གྱི་ཡེ་ཤེས་སྐྱེ་བའི་སྣོད་རུང་དུ་བྱས་ནས། ལམ་ཉམས་སུ་ལེན་པ་ལ་བསྐྱེད་རྫོགས་རིམ་པ་

གཉིས་ལས་དང་པོ་བསྐྱེད་རིམ་ནི། ཚོགས་ཞིང་གི་ལྷ་ཚོགས་མདུན་མཁར་སྤྱན་དྲངས་པ་ལ་རྒྱུན་བཤགས་ཡན་ལག་བདུན་པ་སོགས་བྱ་བ་དང་། བསྲུང་བའི་འཁོར་ལོ་སྒོམ་པ་རྣམས་སྔོན་དུ་སོང་
ནས་རྫོགས་རིམ་གྱི་སྐབས་སུ་རིམ་པ་ལྔ་སྒོམ་པ་ལ་དེའི་སྨིན་བྱེད་དུ་འགྲོ་བའི་བསྐྱེད་རིམ་གྱི་ལམ་ཡང་དེ་དང་རྗེས་སུ་མཐུན་པར་སྒོམ་པ་ལས། དང་པོ་འཆི་སྲིད་ཆོས་སྐུའི་རྣལ་འབྱོར་དོན་དམ་
བདེན་པ་འོད་གསལ་དང་རྗེས་སུ་མཐུན་པའི་ལམ་ནི། མར་མ་དག་འཁོར་བའི་སྐབས་སུ་ས་ཆུ་མེ་རླུང་ནམ་མཁའི་ཁམས་ལྔ་དྲི་བཅས་ཡིད་ཤེས་ཀྱི་ཁམས་ཏེ་ཁམས་དྲུག་དང་ལྡན་པའི་མི་རྣམས་
འཆི་བའི་ཚེ་རགས་པ་ཕུང་པོ་ལྔ་དང་ཁམས་ལྔ་ལ་སོགས་པ་རྣམས་རིམ་གྱིས་ཐིམ་ནས་ཕྲང་བ་སྣང་མཆེད་ཐོབ་གསུམ་ཀྱང་ཡོངས་སུ་རྫོགས་པ་ཐིམ་པའི་རྗེས་སུ་གཞི་དུས་ཀྱི་འོད་གསལ་སྤྲོས་པ་ཐམས་
ཅད་དང་བྲལ་བ་ནམ་མཁའ་གཡའ་དག་པ་ལྟ་བུ་ཤར་བ་དང་། དེའི་འདྲ་འབགས་ལྟ་བུ་མཚན་མོ་གཉིད་དུ་འགྲོ་བའི་ཚེ་ཡུལ་ལྔ་འཛིན་པའི་སྒོ་ལྔའི་རྣམ་ཤེས་ལྔ་པོ་ཡིད་ཤེས་ལ་ཐིམ། ཡིད་

༄༅། །ཤེས་རྟོག་པ་དང་བཅས་པ་དེ་ཉིད་ཀུན་གཞིའི་བདག་ཉིད་གཉིད་འཐུག་སངས་ཏེ་ཆོས་ཀྱི་དབྱིངས་སུ་ཐིམ་པའི་ཚེ་འོད་གསལ་སྤྲོས་བྲལ་གྱི་ཡེ་ཤེས་འཆར་བ་གཉིས་དང་ཆ་མཐུན་པར་
སྦྱོང་བྱེད་ཀྱི་ལམ། ལྷག་པར་མོས་པ་ཙམ་ལས་བྱུང་བའི་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པར་བསྒོམ་ནས་དེ་ཉིད་འཆི་ཁའི་སྡུད་རིམ་དང་མཐུན་པའི་ཚུལ་གྱིས་འོད་གསལ་དུ་བསྡུས་ནས་
སྟོང་ཉིད་སྤྲོས་བྲལ་གྱི་ངང་ལ་མཉམ་པར་འཇོག་པ་སྟེ། འདིས་མར་མ་དག་འཁོར་བའི་དུས་ཀྱི་འཆི་སྲིད་དང་གཉིད་འཐུག་གི་བག་ཆགས་དག་པར་བྱེད། ཡར་སངས་རྒྱས་ཐམས་ཅད་ཀྱི་ཐུགས་
ཆོས་སྐུ་སྤྲོས་པ་དང་བྲལ་བའི་ཡེ་ཤེས་ཀྱི་འབྲས་བུ་གཞི་ལ་རྫོགས་པར་བྱེད། བར་རྫོགས་རིམ་གྱི་དུས་སུ་དོན་དམ་བདེན་པ་འོད་གསལ་སྒོམ་པའི་སྨིན་བྱེད་དུ་འགྲོ་བ་ཡིན་ནོ། །གཉིས་པ་ཀུན་རྫོབ་
བདེན་པ་སྒྱུ་ལུས་དང་རྗེས་སུ་མཐུན་པའི་ལམ་བར་དོ་ལོངས་སྐུའི་རྣལ་འབྱོར་ལ་བསླབ་པ་ནི། སྔར་བཤད་པའི་འཆི་སྲིད་ཀྱི་འོད་གསལ་དེ་ལས་སྣང་གསུམ་ལུགས་ལྡོག་ཏུ་ལང་སྟེ་རང་བཞིན་

བརྒྱད་ཅུའི་རྟོག་ཚོགས་རིམ་གྱིས་མཆེད་ནས་བར་དོའི་ཡིད་ལུས་གྲུབ་པ་དང་། གཉིད་ཀྱི་སྐབས་སུ་ཀུན་གཞི་རྟོག་མེད་ཀྱི་ངང་ནས་ཡིད་ཀྱི་ཤེས་པ་རྟོག་བཅས་ལང་ནས་རྨི་ལམ་གྱི་ཡིད་ལུས་བླངས་
ཏེ་འཁྲུལ་སྣང་ལ་སྤྱོད་པ་དེ་དང་ཆ་མཐུན་པར། སྦྱོང་བྱེད་ཀྱི་ལམ་མེ་ལོང་ཡེ་ཤེས་ཀྱི་རང་བཞིན་ཟླ་བའི་དཀྱིལ་འཁོར། མཉམ་ཉིད་ཡེ་ཤེས་ཀྱི་རང་བཞིན་ཉི་མའི་དཀྱིལ་འཁོར། སོར་རྟོགས་
ཡེ་ཤེས་ཀྱི་རང་བཞིན་ཕྱག་མཚན་ས་བོན་དང་བཅས་པ། བྱ་གྲུབ་ཡེ་ཤེས་ཀྱི་རང་བཞིན་རྣམ་གསུམ་གཅིག་ཏུ་འདྲེས་པའི་འོད་ཀྱི་གོང་བུ། ཆོས་དབྱིངས་ཡེ་ཤེས་ཀྱི་རང་བཞིན་སྐུ་ཡོངས་སུ་
རྫོགས་པ་སྟེ་མངོན་པར་བྱང་ཆུབ་པ་ལྔའི་སྒོ་ནས་ལོངས་སྐུ་དང་པོའི་མགོན་པོ་རྣམ་པར་སྣང་མཛད་ཀྱི་སྐུ་བསྒོམ་པ་སྟེ་དེས་མར་མ་དག་འཁོར་བའི་དུས་སུ་བར་སྲིད་དང་རྨི་ལམ་གྱི་བག་ཆགས་དག་
པར་བྱེད། ཡར་དག་པ་སངས་རྒྱས་ཀྱི་སྐབས་སུ་སངས་རྒྱས་ལོངས་སྤྱོད་རྫོགས་སྐུའི་གོ་འཕང་གི་འབྲས་བུ་གཞི་ལ་རྫོགས་པར་བྱེད། བར་རྫོགས་རིམ་གྱི་དུས་སུ་ཀུན་རྫོབ་བདེན་པ་སྒྱུ་ལུས་ཀྱི་

༄༅། །ལམ་བསྒོམ་པའི་སྨིན་བྱེད་དུ་འགྲོ་བ་ཡིན་ནོ། །གསུམ་པ་དབེན་པ་གསུམ་གྱི་རྫོགས་རིམ་དང་རྗེས་སུ་མཐུན་བའི་ལམ་སྐྱེ་བ་སྤྲུལ་སྐུའི་རྣལ་འབྱོར་ལ་བསླབ་པ་ནི། གཉིད་ཀྱི་སྐབས་སུ་
རྨི་ལམ་འཁྲུལ་སྣང་གི་སྐབས་དེ་ལས་སླར་ཡང་སྒོ་ལྔའི་རྩ་སྒྲུབ་ཏུ་རླུང་རྒྱུ་བས་སད་དེ་ཉིན་སྣང་གི་འཁྲུལ་པ་ལ་སྤྱོད་པ་དང་། འཆི་བའི་ཚེ་བར་དོའི་ཡིད་ལུས་དེ་ཉིད་མའི་མངལ་དུ་ཞུགས་ནས་རིམ་
གྱིས་ཡན་ལག་དང་ཉིང་ལག་རྫོགས་ནས་བཙས་ཤིང་སྒོ་གསུམ་གྱི་ནུས་པ་རྩལ་རྫོགས་ཏེ་ཆུང་མ་ལེན་པ་སོགས་བྱ་བ་སྒྲུབ་པའི་གནས་སྐབས་རྣམས་དང་ཆ་མཐུན་པར། སྦྱོང་བྱེད་ཀྱི་ལམ་ཕུང་
ཁམས་གཤེགས་པ་གཤེགས་མ་དབང་ཡུལ་སེམས་དཔའ་སེམས་མ། སྐྱེ་མཆེད་ཁྲོ་བོ་ཁྲོ་མོ་སྟེ་གདན་གསུམ་ལྷ་ཡི་དཀྱིལ་འཁོར་དུ་སྒོམ་པར་བྱ་བ་ལས། དང་བོ་སྔར་བསྒོམ་པའི་ལོངས་སྐུ་རྣམ་
པར་སྣང་མཛད་ཀྱི་ཐུགས་ཀ་ནས་སྤྲུལ་སྐུ་རྡོ་རྗེ་མི་བསྐྱོད་པ་སྤྲོས་ཏེ་འཁོར་འདས་ཀྱི་ཁམས་ཐམས་ཅད་ཁྱབ་ནས་དོན་གཉིས་མཛད་སླར་བྱོན་པ་དེའི་སྐུ་ལ་དང་པོའི་མགོན་པོ་དེ་ཉིད་ཞུགས་ནས་དབྱེར་

མེད་དུ་འདྲེས་པ་ལས་སྤྲུལ་སྐུ་རྡོ་རྗེ་སེམས་དཔའ་བསྒོམ་སྟེ་དེའི་སྐུ་ལ་དཀྱིལ་འཁོར་བཀོད་པ་དང་གནས་གསུམ་བྱིན་གྱིས་རླབས་ནས་ལྷ་དམ་ཚིག་སེམས་དཔའ་དེའི་ཐུགས་ཀར་རང་འདྲ་བའི་ཡེ་
ཤེས་སེམས་དཔའ་དང་དེའི་ཐུགས་ཀར་ཏིང་འཛིན་སེམས་དཔའ་ཐུགས་སྲོག་གི་ཡིག་འབྲུ་ཤིན་ཏུ་ཕྲ་བ་བསྒོམ་ནས་སེམས་དཔའ་སུམ་བརྩེགས་སུ་བྱས་ཏེ། ལྷ་མོ་རེག་བྱ་རྡོ་རྗེ་མ་གཟུགས་དང་
ལང་ཚོ་རྫོགས་པ་སྤྲུལ་ནས་དེ་དང་སྙོམས་པར་འཇུག་པའི་རྗེས་ཆགས་ཀྱི་སྒོ་ནས་རིན་མའི་འདོད་ཡོན་ལ་རོལ་པ་སོགས་ཀྱིས་མར་མ་དག་འཁོར་བའི་དུས་སུ་སྤྱེ་སྲིད་དང་སད་པའི་གནས་སྐབས་ཀྱི་
བག་ཆགས་དག་པར་བྱེད། ཡར་སངས་རྒྱས་སྤྲུལ་པའི་སྐུ་གང་འདུལ་དུ་སྣང་བའི་འབྲས་བུ་གཞི་ལ་རྫོགས་པར་བྱེད། བར་རྫོགས་རིམ་གྱི་དུས་སུ་ལུས་དབེན་སྐུ་རྡོ་རྗེ། ངག་དབེན་གསུང་རྡོ་རྗེ།
སེམས་དབེན་ཐུགས་རྡོ་རྗེ་སྟེ་དབེན་པ་གསུམ་གྱི་རྫོགས་རིམ་གྱི་སྨིན་བྱེད་དུ་འགྲོ་བ་ཡིན་ནོ། །གཉིས་པ་རྫོགས་རིམ་ལ་གཉིས། ཕྲ་ཐིག་ལ་བརྟེན་ནས་བདེ་སྟོང་གི་ལྷ་སྐུ་ལ་བསླབ་པ་དང་། རྫོགས་

༄༅། །རིམ་རིམ་པ་ལྔའི་དོན་ལ་སྨོན་པ་དང་གཉིས་ལས། དང་པོ་ནི། རང་གཙོ་བོ་ཡབ་ཡུམ་མཉམ་པར་སྦྱར་བའི་ཡབ་ཀྱི་གསང་བ་རྡོ་རྗེའི་སྣ་རྩེ་རྩ་ཨ་བ་དྷུ་ཏིའི་ནང་དུ་རླུང་སེམས་དྭངས་
མའི་ཐིག་ལེ་ཡུང་དཀར་གྱི་འབྲུ་ཙམ་གྱི་དབུས་སུ་རྟེན་དང་བརྟེན་པའི་དཀྱིལ་འཁོར་རྫོགས་པར་བསྒོམ་སྟེ་དེ་ལ་སེམས་རྩེ་གཅིག་ཏུ་བཟུང་བས་རླུང་སེམས་ཀྱི་འདུ་བ་དབུ་མར་ཞུགས་ཏེ་གཏུམ་མོ་སྦྱར་
བའི་དྲོད་ཀྱིས་ཁམས་བཞུ་བ་ལས་དགའ་བ། མཆོག་དགའ། དགའ་བྲལ། ལྷན་ཅིག་སྐྱེས་པའི་དགའ་བ་དང་བཞི་རིམ་ཅན་དུ་སྐྱེས་པའི་སྟོབས་ཀྱིས་རང་བཞིན་བརྒྱད་ཅུའི་རྟོག་ཚོགས་ཐམས་ཅད་
བཅོམ་སྟེ་རྟོག་བྲལ་ལྷན་སྐྱེས་ཀྱི་ཡེ་ཤེས་ཤར་བ་དེ་ཉིད་ཀྱི་ངང་དུ་མཉམ་པར་འཇོག་ཅིང་། མཉམ་གཞག་དེ་ལས་ལངས་པའི་རྗེས་ཐོབ་རིགས་བརྒྱ་རིགས་ལྔ་རིགས་གསུམ་ལ་སོགས་པའི་བདེ་སྟོང་གི་
ལྷ་སྐུ་ལ་བསླབ་པའོ། །གཉིས་པ་རྫོགས་རིམ་རིམ་པ་ལྔའམ་དྲུག་ནི། དབེན་པ་གསུམ་གྱི་རྫོགས་རིམ། བདེན་པ་གཉིས་ཀྱི་རྫོགས་རིམ། བདེན་གཉིས་ཟུང་འཇུག་གི་རིམ་པ་དང་དྲུག་ལས། དང་

པོ་ལུས་དབེན་བསྐྱེད་རིམ་དུ་བསྡུས་ནས་ལྷག་མ་ལྔ་ལ་རིམ་ལྔ་བྱེད་པའམ། ཡང་ན་ཟུང་འཇུག་འབྲས་བུར་བཞག་ནས་དབེན་གསུམ་དང་བདེན་གཉིས་ལ་རིམ་ལྔར་བྱས་ཀྱང་རུང་ལ། གང་ལྟར་
ཡང་། ལུས་དབེན་ནི་སྔར་བསྐྱེད་རིམ་ཕྲ་རགས་བསྒོམ་པ་དེར་འདུ་ལ། ངག་དབེན་རྡོ་རྗེའི་བཟླས་པས་རླུང་འབྱིན་འཇུག་གནས་གསུམ་སྔགས་སུ་སྦྱངས་ཤིང་དབུ་མའི་གནད་རྣམས་སུ་རྡོར་བཟླས་།
བྱས་པས་དེར་རླུང་སེམས་ཀྱི་འཇུག་པར་བྱང་ནས་རབ་ལ་ངག་དབེན་སྐབས་ཀྱི་སྣང་གསུམ་སྐྱེ། མིན་ཀྱང་སེམས་དབེན་སྒོམ་རུང་དུ་བྱེད། དེ་ནས་སྙིང་ཀའི་རྩ་འཁོར་གྱི་དབུས་སུ་སེམས་བཟུང་
ནས་རླུང་གི་རྣལ་འབྱོར་ལ་སྦྱང་བས་སེམས་དབེན་སྣང་གསུམ་གྱིས་དྲང་བའི་འོད་གསལ་ངོས་ཟིན། དེ་ནས་སེམས་དབེན་གྱི་འོད་གསལ་དེ་ལས་ལངས་པའི་རྗེས་ཐོབ་ཏུ་སྣོདབཅུད་ལྷ་དང་གཞལ་
ཡས་སུ་གསལ་བའི་རྫོགས་རིམ་གྱི་ལྷ་སྐུ་ཅིག་ཆར་བ་ལ་སྦྱང་བས་གོམས་ནས་ཐ་མལ་གྱི་ལུས་རྟེན་རགས་པ་འདི་ལས་གོ་ས་གཞན་པའི་སྒྱུ་ལུས་རླུང་སེམས་ལྷ་སྐུ་བཞིན་ལག་གི་རྣམ་པ་ཅན་གྲུབ་

༄༅། །པ་ན་སྒྱུ་ལུས་མཐར་ཕྱིན། དེ་ནས་རིལ་འཛིན་དང་རྗེས་གཞིག་གང་རུང་ལ་བརྟེན་ནས་སྒྱུ་ལུས་ཀྱི་ལྷ་སྐུ་དེ་ཉིད་འོད་གསལ་དུ་བསྡུ་བ་ལ་ཡང་ནས་ཡང་དུ་གོམས་པས། མཐར་སྒྱུ་ལུས་
རླུང་སེམས་ཀྱི་ལྷ་སྐུ་དེ་ཡང་མཐོང་ལམ་གྱི་མངོན་བྱང་ལྔས་འོད་གསལ་དུ་བཅུག་ནས་སྤྲོས་པ་ཐམས་ཅད་དང་བྲལ་བའི་ཡེ་ཤེས་རྣམ་པར་མི་རྟོག་པ་ཆོས་ཉིད་ཀྱི་བདེན་པ་མངོན་སུམ་དུ་མཐོང་བ་ནི་
མཐོང་ལམ། མཐོང་ལམ་འོད་གསལ་དེ་ལས་ལངས་པའི་རྗེས་ཐོབ་ཏུ་སྒྱུ་མ་ལྟ་བུའི་ལྷ་སྐུར་བཞེངས་པ་ནི་སྒོམ་ལམ་ཟུང་འཇུག་གི་ལྷ་སྐུ་སྟེ་སློབ་པའི་ཟུང་འཇུག །མཐར་ཐུག་ས་བཅུ་རྒྱུན་གྱི་ཐ་
མར་སངས་རྒྱས་ལོངས་སྤྱོད་རྫོགས་པའི་སྐུ་ལས་འདོད་ཆགས་ཆེན་པོའི་དབང་བསྐུར་ནོད་ནས་དཀར་ཆ་དག་པ་སྐུ་རྡོ་རྗེ། དམར་ཆ་དག་པ་གསུང་རྡོ་རྗེ། ཤེས་རིག་དག་པ་ཐུགས་རྡོ་རྗེར་གྱུར་
ནས། ཐུགས་ཆོས་སྐུ་སྤྲོས་པ་ཐམས་ཅད་དང་བྲལ་བའི་འོད་གསལ་དང་། སྐུ་ལོངས་སྐུ་མཚན་དཔེས་བརྒྱན་པའི་སྒྱུ་ལུས་གཉིས་ཟུང་དུ་འཇུག་པ་ནི་འབྲས་བུ་མི་སློབ་པའི་ཟུང་འཇུག་ཡིན་ཏེ་བརྒྱུད་

དང་བསྟུན་པའི་རྫོགས་རིམ་རིམ་པ་ལྔའོ། །གཉིས་པ་མ་རྒྱུད་ཨ་ནུ་ཡོ་གའི་ལམ་བསྐྱེད་རྫོགས་གཉིས་ལ་སྨོན་པ་ནི། མཚན་ཉིད་ཀུན་ལྡན་སོགས་ཀྱིས་བསྟན། གསང་སྔགས་རྡོ་རྗེ་ཐེག་པ་སྤྱི་དང་
བྱེ་བྲག་གི་རྒྱུད་སྡེ་རྣམས་ནས་ཇི་ལྟར་བསྟན་པའི་མཚན་ཉིད་ཐམས་ཅད་ཡོངས་སུ་རྫོགས་པའི་བླ་མ་རྡོ་རྗེ་སློབ་དཔོན་ཡབ་ཡུམ་ཟུང་འབྲེལ་དུ་བཞུགས་པ་ལས་ལམ་དབང་གསང་བ་ཟབ་མོའི་དབང་
གསུམ་གྱིས་རང་རྒྱུད་ལེགས་པར་སྨིན་པར་བྱེད་པ་ལས། གསང་དབང་དང་ཤེར་དབང་གི་སྐབས་སུ་ཁམས་བྱང་ཆུབ་ཀྱི་སེམས་ཞུ་བ་དེའི་ཡེ་ཤེས་དགའ་བ་བཞིའི་འགྲོས་ཅན་དུ་སྐྱེས་པ་ལས་རིམ་པ་
བཞིན་བུམ་དབང་། གསང་དབང་། ཤེས་རབ་ཡེ་ཤེས་ཀྱི་དབང་། ཚིག་དབང་རིན་པོ་ཆེ་དང་བཞི་ཐོབ། དགའ་བ་བཞི་པའི་རང་བཞིན་ལྷན་སྐྱེས་ཀྱི་དགའ་བའི་མཐར་རང་བཞིན་བརྒྱད་ཅུའི་རྟོག་
ཚོགས་རང་སར་འགག་སྟེ་སྤྲོས་བྲལ་གྱི་ཡེ་ཤེས་རྗེན་པར་ཤར་བས་རིག་པ་རྩལ་གྱི་དབང་ཐོབ་སྟེ། ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་གཉིས་བཀྲུས། སངས་རྒྱས་སྐུ་བཞིའི་གོ་འཕང་

༄༅། །ཐོབ་རུང་གི་ས་བོན་རྒྱུད་ལ་བཞག་པས་ལམ་ཉམས་སུ་ལེན་པའི་སྣོད་རུང་དུ་བྱས་ནས། ལམ་གྱི་རྟེན་དམ་ཚིག་དང་སྡོམ་པ་མཐའ་དག་སྲོག་ལྟར་དུ་བསྲུང་བས་ཟབ་ལམ་གྱི་རྟོགས་པ་
སྐྱེ་བའི་སྣོད་དུ་གྱུར་པ་དང་ལམ་གྱི་དངོས་གཞི་བསྐྱེད་རྫོགས་རིམ་པ་གཉིས་ལས། དང་པོ་ནི་མར་མ་དག་པའི་གནས་སྐབས་ཀྱི་སྐྱེ་ཤི་བར་དོ་གསུམ་སྦྱོང་བྱེད་སྟོང་ཉིད་དེ་བཞིན་ཉིད་ཀྱི་རྣལ་འབྱོར་
སྒོམ་པ་འཆི་བ་ཆོས་སྐུའི་ལམ་ཁྱེར། སྙིང་རྗེ་སྒྱུ་མ་ལྟ་བུའི་རྣལ་འབྱོར་བསྒོམ་པ་དེ་བར་དོ་ལོངས་སྐུའི་ལམ་ཁྱེར། སྣོད་བཅུད་ལྷ་དང་གཞལ་ཡས་སུ་གསལ་བ་སྐྱེ་བ་སྤྲུལ་སྐུའི་ལམ་ཁྱེར་དང་གསུམ་
ལ་བརྟེན་ནས་རིམ་པ་དང་པོ་བསྐྱེད་རིམ་མཐར་ཕྱིན་པར་སྨོན་པའོ། །གཉིས་པ་རྫོགས་རིམ་ནི། བདེ་སྟོང་གཉིས་སུ་མེད་པའི་ཡེ་ཤེས་ཀྱི་རྩལ་ལས་ཕྱི་སྣོད་ལྟར་སྣང་བ་གཞལ་ཡས་ཁང་དང་། ནང་
བཅུད་ཀྱི་འགྲོ་བ་ལྷ་ཡི་དཀྱིལ་འཁོར་དུ་གསལ་ཞིང་རང་ལུས་དཀྱིལ་འཁོར་དུ་ཤེས་པས་ལུས་དཀྱིལ་ཀྱི་ལྷ་ཚོགས་བསྒོམ་ཤིང་། རྩ་ཡི་གེའི་དཀྱིལ་འཁོར་དང་ཁམས་བདུད་རྩིའི་དཀྱིལ་འཁོར་

གཉིས་ཀ་དཔའ་བོ་དང་རྣལ་འབྱོར་མའི་ཚུལ་དུ་ཤེས་པས། དང་པོ་རླུང་གི་རྣལ་འབྱོར་ལ་བརྟེན་ནས་སྣང་བ་བཞི་རིམ་གྱིས་ཐིམ་ནས་སྟོང་པ་བཞིའི་འོད་གསལ་སྐྱེ་བའི་ཐབས་ཀྱིས་རྫོགས་རིམ་
བདེ་སྟོང་གི་ཡེ་ཤེས་སྐྱེ་བའི་སྣོད་རུང་དུ་བྱས་ནས། དངོས་གཞིའི་སྐབས་སུ་རོ་རྐྱང་ཉི་ཟླའི་ལམ་ནས། སྲོག་འཛིན། མེ་མཉམ་ཁྱབ་བྱེད། གྱེན་རྒྱུ། ཐུར་སེལ་སྟེ་རྩ་བའི་རླུང་ལྔ། ས་ཆུ་མེ་རླུང་།
ནམ་མཁའི་རླུང་སྟེ་དཀྱིལ་འཁོར་བཅུའི་རླུང་ཐམས་ཅད་དབུ་མ་སྒྲ་གཅན་གྱི་ལམ་དུ་འགོགས་པར་བྱེད་པའི་ཐབས་ཀྱིས་མུན་ཅན་སྒྲ་གཅན་གྱི་ལམ་ནས་གཏུམ་མོའི་མེ་འབར་བས་དཀར་ཆ་བྱང་ཆུབ་
ཀྱི་སེམས་ཧཾ་ཡིག་གི་གཟུགས་ཅན་དེ་ཉིད་ཞུ་བ་ལས་དགའ་བ་བཞིའི་ཡེ་ཤེས་རིམ་ཅན་དུ་སྐྱེས་པ་ལས་རང་བཞིན་ལྷན་སྐྱེས་ཀྱི་བདེ་བས་མཉམ་གཞག་རྣམ་པར་མི་རྟོག་པའི་ཡེ་ཤེས་དྲངས་པ་དེ་
ཉིད་འཁོར་འདས་ཆོས་རྣམས་ཀུན་གྱི་གནས་ལུགས་སྤྲོས་བྲལ་ཕྱག་རྒྱ་ཆེན་པོ་དོན་གྱི་ཡེ་ཤེས་དང་ངོ་བོ་དབྱེར་མེད་དུ་གྱུར་པའི་བདེ་སྟོང་དཔེ་ཡི་ཡེ་ཤེས་ཀྱི་ངང་དུ་མཉམ་པར་བཞག་ཅིང་། དེ་

༄༅། །ལས་ལངས་པའི་རྗེས་ཐོབ་ཏུ་ཅིར་སྣང་སྒྱུ་འཕྲུལ་དྲྭ་བའི་དཀྱིལ་འཁོར་དུ་རྫོགས་པའི་བདེ་སྟོང་དབྱེར་མེད་པའི་ལྷའི་རྣལ་འབྱོར་ལ་བསླབ་པས་མ་དག་པའི་སྐྱེ་ཤི་བར་དོ་གསུམ་གྱི་འཕྲང་
ལས་ཐར་བར་བྱེད་དོ། །གསུམ་པ་རྫོགས་པ་ཆེན་པོ་ཨ་ཏི་ཡོ་ག་ལ་ཕྱི་སེམས་སྡེ། །ནང་ཀློང་སྡེ། གསང་བ་མན་ངག་གི་སྡེ་དང་གསུམ་ལས་དང་པོ་ཕྱི་སེམས་སྡེ་ནི། དོན་གྱི་ལྷན་ཅིག་སྐྱེས་པའི་
ཡེ་ཤེས་ནི་སོགས་ཀྱིས་བསྟན་ཏེ། སྔར་མ་ཧཱ་ཨ་ནུའི་སྐབས་ཀྱི་བདེ་གསལ་དཔེའི་ཡེ་ཤེས་དེ་ཉིད་ཉམས་ཞེན་གྱི་ཤུབ་དང་བྲལ་ནས་མཚན་ལྡན་གྱི་བླ་མ་དམ་པས་ངོ་སྤྲད་དེ་དོན་གྱི་ལྷན་ཅིག་སྐྱེས་པའི་
ཡེ་ཤེས་ཨ་ཏི་ཡེ་དག་རོ་མཉམ་ཆེན་པོའི་དགོངས་པ་དེ་ཉིད་མངོན་དུ་གྱུར་བའི་སྐབས་སུ། སེམས་ཀྱི་ཆོས་ཉིད་སྤྲོས་བྲལ་གྱི་ཡེ་ཤེས་དེ་ཉིད། དངོས་པོ་དང་མཚན་མའི་ཆོས་སུ་ཡོད་པ་མ་ཡོན། རང་
བཞིན་གཉུག་མའི་ངོས་ནས་མེད་པ་མ་ཡིན། སངས་རྒྱས་ཀྱི་ཆོས་སྐུ་དང་ཡེ་ཤེས་རྒྱ་མཚོས་སྟོང་པ་མ་ཡིན། བདེན་ཞེན་ཨ་འཐས་ཀྱི་སྣང་བས་མི་སྟོང་པ་མ་ཡིན། རང་བཞིན་དོན་དམ་པའི་

གཤིས་ལ་གཞལ་ན་སྐྱེ་བ་དང་འགགས་པ། གནས་པ་དང་དམིགས་པ། འགྲོ་འོང་ལ་སོགས་པ་གང་གིའང་རང་བཞིན་མ་གྲུབ་པས་ཐམས་ཅད་མིན། ཅང་མེད་ཆད་པའི་རང་བཞིན་ཡང་མ་ཡིན་ཏེ་
ཡེ་ནས་སྣང་སྟོང་བདེ་སྟོང་གསལ་སྟོང་རིག་སྟོང་སོགས་གཉིས་སུ་མེད་པའི་ཟུང་འཇུག་གི་ཡེ་ཤེས། དངོས་པོ་དང་ཐེར་ཟུག་གི་ཆོས་སུ་མེད་པས་རྟག་པ་མ་ཡིན། འཁོར་བ་དང་མྱ་ངན་འདས་ཀྱི་།
བར་དུ་ཁྱད་པར་མེད་པས་ཆད་པ་མ་ཡིན། རང་གི་ངོ་བོ་འདི་ལྟ་བུ་ཡིན་ནོ་ཞེས་ངག་ཏུ་སྨྲ་རུ་མེད། ཡིད་ཀྱིས་བསམ་དུ་མེད། གཞན་ལ་བརྗོད་པར་དཀའ་བའི་བདག་ཉིད་རང་སེམས་ལྷན་སྐྱེས་ཀྱི་
ཡེ་ཤེས་དང་དབྱེར་མེད་པས་རང་གནས་ཡེ་ཐོག་མ་མེད་པའི་དུས་ནས་རང་ལ་གནས་པས་ཡེ་གནས། སྣང་སྲིད་འཁོར་འདས་ཀྱི་ཆོས་ཐམས་ཅད་རིག་པ་བྱང་ཆུབ་སེམས་ཀྱི་རྩལ་དུ་རྫོགས་པས་རྫོགས་
པ་ཆེན་པོ། དོན་དམ་པར་དངོས་དང་དངོས་མེད་གང་དུའང་མ་གྲུབ་པས་གྲུབ་མཐའི་བློས་བཞག་གི་ལྟ་བ་ཀུན་ཀྱང་མིན། སྣང་བ་སྟོང་པ་ལ་སོགས་ཕྱོགས་རེ་ནས་གཞལ་ན་གང་ལྟར་ཡང་མི་འགལ་།

༄༅། །བས་ཐམས་ཅད་ཡིན། བློ་ཡིས་བཀོད་པའི་དུས་ན་དྲན་བསམ་བརྗོད་པའི་སྒྲོ་འདོག་ཐམས་ཅད་ལས་འདས་ཤིང་། གཤིས་རྣལ་མའི་ངོས་ནས་སྣང་སྲིད་འཁོར་འདས་ཀྱི་ཆོས་ཐམས་ཅད་
མིང་ཙམ་བཏགས་པ་ཙམ་དོན་རང་སྟེང་ན་གྲུབ་པའི་ངོ་བོ་རྡུལ་ཕྲ་རབ་ཙམ་ཡང་མེད་པས། ཇི་ལྟར་སྣང་བཞིན་པའི་དུས་སུའང་སྒྱུ་མའི་དམག་ལ་འཐབ་མོ་དང་། སྨིག་རྒྱུའི་ཆུ་ལ་ཆུ་རག་མི་དགོས་
པ་བཞིན་དུ་སྣང་ཙམ་ལ་དགག་སྒྲུབ་གང་ཡང་མེད་པར་ཝལ་ལེ་ཤིག་གེ་ཉམས་སུ་ལེན་པ་དང་། ཚིག་གིས་གསལ་འདེབས་པ་དང་སྤྲོས་པའི་བློས་བཅོས་པ་སོགས་གང་ཡང་མི་དགོས་པར་བསྐྱེད་རྫོགས་
དབྱེར་མེད་པ་ལྷ་སྔགས་ལྷུན་གྲུབ་ཆེན་པོའི་རང་བཞིན་དུ་ཉམས་སུ་ལེན་ཞིང་། གང་ལྟར་ཡང་དེར་འཛིན་གྱི་གཏད་སོ་ཐམས་ཅད་དང་བྲལ་བ་བསམ་བརྗོད་ཀྱི་ཡུལ་ལས་འདས་པ་ནི་ཨ་ཏི་རྡོ་རྗེ་སྙིང་
པོའི་ལྟ་བའོ། །གཉིས་པ་ནང་ཀློང་སྡེ་ནི། ཁྱད་པར་འོད་གསལ་རྡོ་རྗེ་སྙིང་པོའི་དོན་སོགས་ཀྱི་སྐབས་སུ། ཁྱད་པར་འོད་གསལ་རྡོ་རྗེ་སྙིང་པོའི་གནས་ལུགས་ཡིད་དཔྱོད་དང་བྲལ་བའི་སྒོམ་པ་ནི། 

རང་བབས་རང་བཞག་གི་སྒོམ་པ་ཡིན་པས་ཕུང་པོ་རྣམ་དཔྱད་ཀྱི་སྟོང་པས་ཕན་མ་བཏགས། རང་གི་རང་བཞིན་རང་སོར་བཞག་པས་སོ་མ། གཉུག་མ་རང་བབས་སུ་བཞག་པས་རང་བཞག །ཆེད་།
དུ་བློས་བཅོས་པ་མེད་པས་མ་བཅོས། བྱ་རྩོལ་དང་སྤྲོས་པ་མེད་པས་རང་ག་མ། རང་བཞིན་ཐ་མལ་དུ་གནས་པས་ཐ་ལམ་ཤེས་པ། རང་གི་ངོ་བོ་རྣམ་པར་གྲོལ་བའི་བདག་ཉིད་དུ་གནས་པས་རང་
གྲོལ། རྟོག་པ་གང་སྐྱེས་ཤར་གྲོལ་དུ་འགྱུར་བས་གཉེན་པོས་བཅོས་མི་དགོས། ཆོས་ཐམས་ཅད་རང་བཞིན་གྱིས་བདེན་པ་མེད་པ་ཡེ་གྲོལ་དུ་གནས་པས་བསྐྱར་ནས་གྲོལ་བར་བྱ་བའི་གཞི་མེད་དེ་གདོད་
མའི་ངང་དུ་གནས། རྣམ་རྟོག་གང་སྐྱེས་ཀྱི་ངོ་བོ་ལ་གཅེར་གྱིས་བལྟས་པས་ངོ་བོ་མེད་པར་ཐུག་ཕྲད་དུ་གྲོལ་བས་བདེན་པའི་ཆོས་ཀྱི་སྟོང་། གཉེན་པོ་གཞན་ལ་མ་ལྟོས་པར་ངང་གིས་རང་གྲོལ་
བས་སྙིང་པོ་མེད་དེ་རང་བཞག་གི་ངང་ལས་མི་འདའ་འགྱུ་བ་གང་སྐྱེས་སྐྱེས་གྲོལ་དུ་དག་པར་རང་སར་དག་སྟེ་སྐད་ཅིག་མའི་རྒྱུན་མི་འཐུད། ཤར་བ་དང་གྲོལ་བ་དུས་མཉམ་པས་སྤངས་གཉེན་སྔ་ཕྱི་

༄༅། །མེད། དེས་ན་ད་ལྟའི་ཤེས་པ་སྐད་ཅིག་མ་ངོ་ཤེས་པའི་ངང་ལ་བཟོ་བཅོས་གང་ཡང་མི་བྱེད་པར་ཆམ་གྱིས་འཇོག་པས་རང་བཞག་བདེ་ཆེན་གྱི་ཡེ་ཤེས་རང་བབས་ཀ་དག་གི་དགོངས་པ་
ཀློང་དུ་གྱུར་པ་ནི། ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་རིག་པའི་ཡེ་ཤེས་སྤྲུལ་པའི་སྐུ་སྟེ་སྐུ་གསུམ་དབྱེར་མེད་ཀྱི་ཡེ་ཤེས་བསལ་བཞག་བྲལ་བ་རྟོགས་པར་
སྨོན་པའོ། །གསུམ་པ་མན་ངག་གི་སྡེ་ནི། ཤེས་རབ་རང་བྱུང་གི་སྒྲོན་མ་སྤྲོས་བྲལ་གཉུག་མའི་ཡེ་ཤེས་ཀ་དག་ཁྲེག་ཆོད་ཀྱི་དགོངས་པ་རིག་པ་ཟང་ཐལ་དུ་རྟོགས་པ་དེའི་དབྱིངས་ནས་འོད་གསལ་
གྱི་སྣང་བ་དཔག་ཏུ་མེད་པ་འཆར་བའི་སྐབས་སུ་རྒྱང་ཞགས་ཆུའི་སྒྲོན་མ་འོད་རྩ་དར་དཀར་གྱི་སྐུད་པ་ལྟ་བུའི་རིག་གདང་འཆར་བའི་སྒོ་ཕྱེ་ནས། དག་པ་དབྱིངས་ཀྱི་སྒྲོལ་མ་འོད་ལྔ་འཇའ་ཚོན་
གྱི་སྣང་བས་ཞིང་ཁམས་དང་གཞལ་ཡས་ཀྱི་རྒྱན་འགྲམ། ཐིག་ལེ་སྟོང་པའི་སྒྲོན་མ་འོད་ཁྱིམ་ཟླུམ་པོའི་རྣམ་པ་ལས་ཞི་ཁྲོའི་དཀྱིལ་འཁོར་དུ་འཆར་བ་སྟེ། དེ་ཡང་དང་པོ་ཆོས་ཉིད་མངོན་སུམ་

གྱི་སྐབས་སུ་རྒྱུ་ཡིས་མ་བསྐྱེད་པའི་འོད་ལྔ་འཇའ་ཚོན་གྱི་སྣང་བ་དབྱིངས་སུ་ཤར། བར་དུ་སྣང་ཉམས་གོང་འཕེལ་གྱི་སྐབས་སུ་དེ་ཉིད་ཆེར་མཆེད་ནས་རིག་པ་ཚད་ལ་ཕེབས་པའི་ཚེ་རྐྱེན་གྱིས་མ་
བསྐྱེད་པའི་སྣང་ཉམས་རིགས་ལྔ་ཡབ་ཡུམ་ཟུང་དུ་འབྲེལ་བའི་ཚོམ་བུའི་དཀྱིལ་འཁོར་དུ་གྲུབ། ཐ་མར་ཆོས་ཉིད་ཟད་པའི་སྐབས་སུ་ལྟ་བའི་གནས་དག་སྟེ་རིག་པ་ཚད་ཕེབས་ཀྱི་སྣང་ཆ་དབྱིངས་
སུ་བསྡུས་ནས་དབྱིངས་རིག་དབྱེར་མེད་དུ་འདྲེས། ཤེས་ཉམས་ཡིད་དཔྱོད་དང་བྲལ་བའི་ཆོས་ཉིད་སྣང་ཉམས་དབང་པོའི་མངོན་སུམ་མཐོང་བ་འོད་གསལ་ཐོད་རྒལ་གྱི་ཉམས་དབང་པོའི་མངོན་སུམ་
མཐོང་བ་འོད་གསལ་ཐོད་རྒལ་གྱི་ཉམས་ལེན་མཐར་ཕྱིན་པར་སྨོན་པའོ། །རྗེས་དེ་དག་གི་དོན་བསྡུ་བ་ནི། ཁྲེག་ཆོད་སོགས་ཀ་དག་ཁྲེག་གཅོད་ཀྱི་ལྟ་བས་སྲིད་པའི་ཁུང་བདག་འཛིན་གྱི་རྩ་བ་
བཅད་དེ་རང་གནས་ཆོས་ཉིད་ཀྱི་གདར་ཤ་བཅད། ལྷུན་གྲུབ་ཐོད་རྒལ་སྒོམ་པས་སྐུ་གསུམ་ལམ་སྣང་དུ་རྩལ་རྫོགས་ནས། འབྲས་བུ་གྲོལ་བའི་ཀ་དག་གདོད་མའི་གཞི་རྣམ་པར་དག་པའི་ཆོས་ཉིད་

༄༅། །དང་ངོ་བོ་དབྱེར་མེད་པ། གདོད་མའི་སངས་རྒྱས་ཀུན་ཏུ་བཟང་པོའི་དགོངས་པ། འཁོར་འདས་དབྱེར་མེད་ཐིག་ལེ་ཉག་གཅིག་ཏུ་སྣང་བ་དེ་ལས་སྤྲོས་པའི་ཚེ་ན་སྐུ་གསུམ་དག་པའི་
ཞིང་ཁམས་སྣོད་བཅུད་དང་བཅས་པ་མ་འདྲེས་པར་སྣང་ཞིང་བསྡུས་ཚེ་སྟོང་ཉིད་སྙིང་རྗེ་དབྱེར་མེད་པའི་རང་བཞིན་ཡེ་ཤེས་ཆོས་སྐུ་འི་བདག་ཉིད་སྤྲོས་བྲལ་ཐིག་ལེ་ཉག་གཅིག་གི་ཡུལ་ལ་གཡོ་
བ་མེད་པར་སྨོན་པའོ། །སརྦ་མངྒལཾ། །

༄༅། །སྔགས་ཀྱི་སྨོན་ལམ་འདོད་འཇོའི་དགའ་སྟོན་གྱི་འགྲེལ་བ་གསར་རྙིང་དགོངས་མཐུན་འཁྲུལ་མེད་ལུང་རིགས་གཏེར་མཛོད་ཅེས་བྱ་བ་བཞུགས་སོ།།

༄༅། །བླ་མ་རྣམས་ལ་ཕྱག་འཚལ་ལོ། །ངག་གི་དཔལ་སྟེར་འཇམ་དཔལ་ཡེ་ཤེས་སེམས། །དབྱེར་མེད་དྲིན་ཅན་བླ་མའི་ངོ་བོ་རུ། །སྙིང་དབུས་མི་ཤིགས་ཐིག་ལེར་རྟག་བཞུགས་ནས། །གསང་
རྒྱུད་དོན་བཟང་འགྲེལ་ནུས་བྱིན་གྱིས་རློབས། །ཞེས་པས་མདུན་བསུས་ནས། གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་འདི་ཉིད་འཆད་པ་ལ། ཐོག་བར་མཐར་དགེ་བ། ཀླད། གཞུང་།
མཇུག་གི་དོན་གསུམ་ལས། དང་པོ་ཀླད་དོན་ལ་མཚན་སྨོས་པ་དང་། སྨོན་ལམ་འགྲུབ་པའི་རྒྱུ་མཆོད་པར་བརྗོད་པའོ། །དང་པོ་ལ། མཚན་སྨོས་པ། དོན་བསྟན་པ་གཉིས་ལས།དང་པོ་ནི། གསང་
བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་ཞེས་བྱ་བ་བཞུགས་སོ། །ཞེས་པས་བསྟན། གཉིས་པ་མཚན་དོན་བསྟན་པ་ནི། གསང་བ་ཞེས། གསང་རྒྱུད་རྒྱ་མཚོའི་ཆོས་འདི་ཉིད་བློ་ཆུང་དུ་ཐེག་

༄༅། །པ་དམན་པ་ལ་གསང་དགོས་པས་གསང་བ་ཞེས་ཏེ། རྒྱུད་ལས། གསང་སྔགས་གསང་ཞེས་བྱ་བ་སྟེ། བློ་ཆུང་ཐེག་པ་དམན་ལ་གསང། །ཞེས་པས་བསྟན། སྔགས་ནི་རྒྱུད་དག་པ་དང་།
འབྲས་བུ་ཁྱད་པར་འཕགས་པ་ཚེ་འདིར་ཐོབ་པས་སྔགས་ཞེས་བརྗོད་དེ། རྒྱུད་ལས་ཀྱང་། དག་ཐོབ་ཡང་དག་ལྡན་པ་ལ། །མཆོག་ཏུ་བསྔགས་པས་སྔགས་ཞེས་བྱ། །ཞེས་དང་། ཀྱི་ནི་གོང་འོག་
འབྲེལ་བས་འབྲེལ་སྒྲ་བསྟན་ལ། སྨོན་ལམ་ནི་གསང་བ་སྔགས་ཀྱི་རིག་པ་འཛིན་པ་རྣམས་དང་བྱང་ཆུབ་སེམས་དཔའ་རྣམས་ཀྱི་རྗེས་ཐོབ་ཀྱི་གནས་སྐབས་ཚོགས་བླ་ན་མེད་པ་སྤེལ་བར་བྱེད་པ་དང་།
ཐུགས་བཞེད་མཐའ་དག་བདེ་བླག་ཏུ་འགྲུབ་པར་བྱེད་པ་དུས་དང་གནས་སྐབས་ཐམས་ཅད་དུ་གདབ་པར་བྱ་དགོས་ཏེ། ཕལ་བོ་ཆེ་ལས། སྤྱོད་པ་དག་དང་སྨོན་ལམ་གཅིག་ཏུ་སྤྱད། །ཅེས་པ་ལ་
སོགས་རྒྱ་ཆེར་བསྟན་ལ། ཐེག་པ་ཐུན་མོང་དང་གསང་རྒྱུད་རྒྱ་མཚོའི་བརྗོད་བྱའི་དོན་རྣམས་ཇི་བཞིན་འགྲུབ་པ་ཡིད་ཀྱིས་སྨོན་ཞིང་རྗོད་བྱེད་ཚིག་གི་ལམ་དུ་དྲངས་ནས་རྣམ་པ་ཀུན་ཏུ་གདབས་

པར་བྱ་ལ། དེ་ཡང་གསང་རྒྱུད་རྒྱ་མཚོའི་དོན་རྣམས་ཐག་ལྟ་བས་བཅད་ལ་སྤྱོད་པས་ལ་དོར། གཞི་དམ་ཚིག་གིས་བཟུང་། རིམ་པ་དབང་གིས་བསྟན། ཉམས་སུ་ཏིང་ངེ་འཛིན་གྱིས་བླང་། དོན་མན་
ངག་གིས་སྒྲུབ་པ་དྲུག་ཏུ་འདུས་ཏེ། རྒྱུད་ལས། རྒྱས་བསྡུས་རིམ་པ་རང་ལུགས་བཞིན། །རིམ་པ་དབང་གིས་བགྲོད་པར་བྱ། །ས་མ་ཡ་ནི་ཤེལ་སྒོང་ལྟར། །གཞི་ནི་དམ་ཚིག་གཙང་མས་བཟུང་། ། །
ཏིང་འཛིན་ལུས་དང་གྲིབ་མ་ལྟར། ཉམས་སུ་ཏིང་ངེ་འཛིན་གྱིས་བླངས། །མན་ངག་གར་ཆང་འཐུང་བ་ལྟར། །དོན་ནི་མན་ངག་ཟབ་མོས་བསྒྲུབ། །ལྟ་བ་ནམ་མཁར་མདུང་བསྐོར་བཞིན། །ཐག་དང་
འཕོང་ནི་ལྟ་བས་བཅད། །སྤྱོད་པ་མི་ཤ་རློན་པ་བཞིན། །ལ་ནི་སྤྱོད་པས་དོར་བར་བྱ། །ཞེས་གསུངས་སོ། །འདོད་འཇོའི་དགའ་སྟོན་ཞེས། སྨོན་ལམ་འདི་ཉིད་ཚུལ་བཞིན་ཉམས་སུ་བླངས་པས།
གནས་སྐབས་ཀྱི་རེ་འདོད་ས་ལམ་རིམ་གྱིས་བགྲོད་ནས་སྔགས་ཀྱི་འདོད་གཟུགས་ཀྱི་རིག་འཛིན་དང་རིག་འཛིན་རྣམ་བཞིའི་གོ་འཕང་ཐོབ་ལ། མཐར་ཐུག་གི་རེ་འདོད་ཡིད་བཞིན་དུ་འཇོ་བའི་དགའ་

༄༅། སྟོན་ནི་སྔགས་ཀྱི་རིགས་གསུམ་རྡོ་རྗེ་འཛིན་སོགས་ནས་རང་དོན་ཆོས་སྐུ། གཞན་དོན་གཟུགས་སྐུ། ཡན་ལག་བདུན་ལྡན་གྱི་ལོངས་སྐུ་མངོན་དུ་མཛད་ནས་རང་སྣང་ཡེ་ཤེས་ཀྱི་སྣང་བ་གཞན་
སྣང་གཟུགས་སྐུའི་རྣམ་རོལ་བགྲང་ལས་འདས་པས་གནས་སྐབས་མཐར་ཐུག་ཀུན་ཏུ་རང་གཞན་གྱི་འདོད་འཇོའི་དགའ་སྟོན་ཞེས་བྱ་བ་ཡིན་ལ། དེ་ཡང་སྒོམ་པ་འཆི་མེད་བདུད་རྩི་ལས། རང་བཞིན་
འོད་གསལ་གཉུག་མའི་ཡེ་ཤེས་ཏེ། །འོག་མིན་མཐར་ཐུག་ཆོས་དབྱིངས་ཕོ་བྲང་དུ། །ཆོས་ཀྱི་སྐུ་རུ་ཡེ་ནས་སངས་རྒྱས་ཀྱང་། །གློ་བུར་དྲི་བྲལ་ལོངས་སྐུའི་ཆེད་དུ་འབད། །སྤང་བྱའི་ཁྱད་པར་འཕོ་བའི་
བག་ཆགས་ཏེ། །བདེ་ཆེན་ཡེ་ཤེས་གཉེན་པོས་བཅོམ་པ་ལས། །ཡན་ལག་བདུན་ལྡན་ལོངས་སྐུའི་སངས་རྒྱས་འབྱུང་། །སྲོལ་ཆེན་བརྒྱད་ཀྱི་འབྲས་བུའི་མཐར་ཐུག་ཡིན། །ཡན་ལག་བདུན་ལྡན་ལོངས་སྐུ་
བརྙེས་པ་ན། །རང་སྣང་མ་ལུས་ཡེ་ཤེས་སྣང་བ་འཆར། །གཞན་སྣང་གཟུགས་སྐུའི་རྣམ་རོལ་བགྲང་ཡས་ཀྱིས། །ཡིད་བཞིན་ནོར་ལྟར་གཞན་དོན་ལྷུན་གྲུབ་མཛད། །ཅེས་པས་བསྟན་ལ། དེ་ལྟར་རེ་འདོད་

ཐམས་ཅད་སྐོང་བའི་སྨོན་ལམ་ཡིད་བཞིན་དབང་གི་རྒྱལ་པོ་ལྟ་བུ་དེ་འདིན་ལེགས་པར་བསྟན་ཅིང་བཞུགས་པས་བཞུགས་སོ། །ཞེས་སོ། །དེས་མཚན་དོན་བསྟན་པ་སོང་ནས། གཉིས་པ་སྨོན་ལམ་འགྲུབ་པའི་
རྒྱུ་མཆོད་པར་བརྗོད་པ་ནི། དུས་གསུམ་རྒྱལ་བ་སྲས་བཅས་མ་ལུས་དང། །ནས་ཕྱག་བགྱིའོ། །ཞེས་པས་བསྟན་ལ། དེ་ཡང་འདས་པ་དང་། མ་འོངས་པ་དང་། ད་ལྟར་གྱི་དུས་གསུམ་གྱི་གནས་སྐབས་ན་བྱོན་
པའི་བདུད་བཞིའི་དགྲ་ལས་རྒྱལ་བས་རྒྱལ་བ་དང་སྲས་ཉན་རང་བྱང་སེམས་དང་བཅས་པ་མ་ལུས་ཤིང་ལུས་པ་མེད་པའི་ཚོགས་དང་། ཁྱད་པར་སྙིགས་དུས་བོད་ཀྱི་འགྲོ་བ་འདུལ་བར་ཞལ་གྱིས་བཞེས་པས་
བོད་ཡུལ་དང་འགྲོ་བ་ཡོད་དོ་ཅོག་གི་འགྲོ་བའི་འདི་ཕྱིའི་གནས་སྐབས་ཀུན་གྱི་སྐྱབས་དང་མགོན་དམ་པར་གྱུར་པ་སློབ་དཔོན་རིན་པོ་ཆེ་པདྨ་སཾ་བྷ་ཝ་སྟེ་དེ་ཉིད་མདོ་སྔགས་ཀྱི་ལུང་གིས་ཟིན་ཚུལ་ནི། མདོ་
གསེར་འོད་དམ་པ་མདོ་སྡེའི་དབང་པོའི་རྒྱལ་པོ་ལས། འདས་པ་དང་། མ་འོངས་པ་དང་། ད་ལྟར་བྱུང་བའི་ཡང་དག་རྫོགས་པའི་སངས་རྒྱས་ཀྱི་ཞིང་ཐམས་ཅད་ལ་བསྟོད་པའི་ལེའུ་ལས། རྒྱལ་མཆོག་པདྨ་འབྱུང་

༄༅། །གནས་འདི་འདྲ་བ། །ཚེ་རབས་དེ་དང་དེར་ནི་རྙེད་གྱུར་ཅིག །སངས་རྒྱས་ཡོན་ཏན་མཐའ་ཡས་མཚུངས་མེད་དང་། །གང་ཡང་བསྐལ་བ་སྟོང་དུ་རྙེད་དཀའ་བ། །དེ་དག་རྨི་ལམ་ན་ཡང་
ཐོས་པར་ཤོག །ཅེས་པ་སྔར་གྱི་ཡིག་རྙིང་ལྟར་ཡིན་ལ། ཕྱིས་སུ་རྒྱལ་བསྟོད་པདྨ་འབྱུང་གནས་འདི་འདྲ་བ། །ཞེས་རྒྱལ་བ་ཀུན་གྱི་བསྟོད་པའི་གནས་སུ་གྱུར་པ། རང་བྱུང་པདྨའི་སྟེང་དུ་བརྫུས་
སྐྱེས་སུ་འཁྲུངས་པ་པདྨ་འབྱུང་གནས་ཞེས་པའི་རྒྱལ་བ་འདི་འདྲ་བ་ཚེ་རབས་དེ་དང་དེར་སོགས་གང་དུ་སྐྱེས་ཀྱང་མགོན་དུ་རྙེད་པར་གྱུར་ཅིག་སོགས་གངས་ར་ལོ་ཆེན་ཕྱག་དཔེ་ལྟར་ཡིན་ནམ་སྙམ་
པ་དང་། འཇམ་དཔལ་སྒྱུ་འཕྲུལ་དྲྭ་བ་ལས། དཔལ་ལྡན་སངས་རྒྱས་པདྨ་སྐྱེས། །ཀུན་མཁྱེན་ཡེ་ཤེས་མཛོད་འཛིན་པ། །རྒྱལ་པོ་སྒྱུ་འཕྲུལ་སྣ་ཚོགས་འཆང་། །ཆེ་བ་སངས་རྒྱས་རིག་སྔགས་འཆང་། །
ཞེས་ལུང་གིས་བསྟན་པ་ཡིན་ལ། དོན་དུ་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་བདག་ཉིད་སངས་རྒྱས་འོད་དཔག་མེད་པའི་ཐུགས་རྗེའི་སྒྱུ་འཕྲུལ་ཏེ་དྷ་ན་ཀོ་ཤའི་མཚོ་དབུས་སུ་རང་

བྱུང་པདྨའི་སྡོང་པོ་ལས་མངལ་གྱི་དྲི་མས་མ་གོས་པར་བརྫུས་ཏེ་འཁྲུངས་པས་པདྨ་དང་། སཾ་བྷ་ཝ་ནི་འབྱུང་གནས་ཞེས། པདྨ་ལས་འབྱུང་ཞིང་ཟེའུ་འབྲུའི་ནང་སྐུ་ཟིལ་པ་ཕྲོམ་མེར་འཇའ་ལུས་རྡོ་
རྗེའི་སྐུར་མཚན་དཔེའི་རང་བཞིན་དུ་གནས་པ་དོན་གྱིས་བསྟན་པ་དང་། སྲིད་པ་འཁོར་བའི་སྡུག་བསྔལ་དང་། ཞི་བ་མྱང་འདས་ཏེ་ཐེག་དམན་ཉན་རང་དུ་ལྟུང་བའི་རྒུད་པ་ཀུན་སེལ་བའི་བྱེད་པོ་ནི་
བླ་མ་ལ་རག་ལས་པས། གཞུང་མཛད་པ་པོ་ཀུན་མཁྱེན་ཤེས་རབ་འོད་ཟེར་གྱི་བླ་མ་དམ་པ་ནི་འབྲི་གུང་རཏྟཱའི་མཚན་ཏེ་རིན་ཆེན་ཕུན་ཚོགས་ཞེས་མཚན་སྙན་གྱི་བ་དན་སྲིད་རྩེར་བསྒྲེང་བ་སྟེ། འདིར་
ནི་དབུར་སྟོད་འབྲི་གུང་སྐུ་གཉེར་སྒང་ཞེས་བྱ་བར་སྐྱུ་རའི་རིགས་སུ་སྐུ་བལྟམས་། དགུང་ལོ་བརྒྱད་ཀྱི་སྟེང་དུ་སྤྱན་སྔ་རིན་པོ་ཆེ་ཆོས་ཀྱི་གྲགས་པ་ལས་རབ་ཏུ་བྱུང་། བཅུ་གསུམ་པ་རྩིས་ཐང་བསམ་
གཏན་གླིང་དུ་དཀར་པོ་བས་ཁྲ་འབྲུག་གི་ཞིག་གསོས་མཛད་པའི་རབ་གནས་ལ་སྤྱན་དྲངས་པའི་ཚེ་ངོ་མཚར་བའི་ཆོ་འཕྲུལ་ཅི་མང་བྱུང་། ཡངས་པ་ཅན་དང་། ཀླུང་ཤོད་གཞོ་སྟོད་ཏི་སྒྲོ་སོགས་གནས་

༄༅། །ཆེན་རྣམས་སུ་སྒྲུབ་པ་ལ་སྙིང་པོར་མཛད། ཏི་སྒྲོར་བཞུགས་པའི་སྐབས་ཤེད་འཕགས་ཡུལ་གྱི་གྲུབ་ཐོབ་བཛཱ་ནཱ་ཐའམ་རྡོ་རྗེ་མགོན་པོ་བྱོན་ནས། ཛ་བྷི་རའི་བྷུ་རླུང་གི་མན་ངག་སོགས་
གདམས་པ་དང་རྗེས་སུ་གདམས་པ་སྩལ། མཁའ་འགྲོའི་ལུང་བསྟན་བཞིན་སྐུ་རྟེན་དཀར་ཆས་སུ་བསྒྱུར་ཅིང་། ཡངས་པ་ཅན་དུ་གཏེར་གྱི་ཁ་བྱང་བབ་པ་བཞིན། གུ་རུ་རིན་པོ་ཆེའི་སྐུ་གསུང་ཐུགས་
བཅུད་དམ་ཆོས་དགོངས་པ་ཡང་ཟབ་ཤོག་སེར་རིགས་ལྔ་ཏི་གྲོ་ཌཱ་ཀིའི་ཚོགས་ཁང་ཆེན་མོ་ནས་སྤྱན་དྲངས། སྐབས་གཞན་ཞིག་ཏུ་ཟངས་མདོག་དཔལ་རིར་བྱོན་ནས་གུ་རུ་རིན་པོ་ཆེ་ཧེ་རུ་ཀའི་རྣམ་
པར་མཇལ་ཞིང་། ག་ཎ་ཙཀྲའི་འདུ་བར་ལོངས་སྤྱོད་ཅིང་། རྩ་བ་གསུམ་གྱི་དཀྱིལ་འཁོར་ལ་བརྟེན་ནས་དབང་བསྐུར་ཞིང་གདམས་པ་དང་རྗེས་སུ་གདམས་པ་ཐམས་ཅད་སྩལ་ཏེ་ཧེ་རུ་ཀའི་སྐུ་སློབ་
དཔོན་པདྨར་གནས་འགྱུར་བས་ཞལ་གྱི་མན་ངག་ཀྱང་མང་དུ་གནང་ནས། སླར་རང་གནས་སུ་ཕེབས། བཀའ་གཏེར་གཉིས་ཀྱི་བདག་པོར་གྱུར། མདོ་སྒྱུ་སེམས་གསུམ་ལ་བཤད་སྲོལ་ཐུན་མོང་མ་

ཡིན་པ་དང་བཀའ་བརྒྱད་ལུགས་དགུ་སྙིང་ཐིག་ཡ་བཞི། གཏེར་ཁ་གོང་འོག་སོགས་ལ་རྩལ་དུ་བཏོན་ཅིང་འཆད་ཉན་གྱི་ཕྲིན་ལས་ཤིན་ཏུ་རྒྱ་ཆེ་ཞིང་མངའ་རིས་པཎ་ཆེན་རིན་པོ་ཆེའི་ཕྱག་སྲོལ་
ལྟར་བཀའ་མས་ཁོག་དབུབ། གཏེར་མའི་མན་ངག་གིས་བརྒྱན་པ་ཞིག་ཕྱག་ལེན་དུ་འདེབས་པར་མཛད་པའི་འབྲི་གུང་རིན་པོ་ཆེའི་ཞབས་ཀྱི་རྡུལ་དྲི་མ་མེད་པ་ལ་ཕྲེང་པོ་རིན་པོ་ཆེའི་སྤྱི་བོས་བཏུད་
པ་སྟེ། ལུང་ལས། གང་གི་དྲིན་གྱིས་བདེ་ཆེན་ཉིད། །སྐད་ཅིག་ཉིད་ལ་འཆར་བ་གང་། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །ཅེས་པས་བསྟན་ལ། སྐྱབས་དམ་པ་དེ་རྣམས་
ཇི་སྲིད་བྱང་ཆུབ་སྙིང་པོའི་བར་དུ་མི་འབྲལ་བར་རྩེ་གཅིག་ཏུ་འགྲོགས་པའི་ཡིད་ཀྱི་དད་མོས་ཀྱི་གདུང་སེམས་ཀྱང་འབྲལ་བར་མི་འགྱུར་ཏེ། རྗེ་མི་ལས། བླ་མ་དུས་གསུམ་སངས་རྒྱས་ལ། །ཡིད་
དུང་ངེ་བ་ལ་འབྲལ་བ་མེད། །ཅེས་སོ། །དེ་ལྟ་བུའི་ཡུལ་ཁྱད་པར་འཕགས་པ་རྣམས་ཀྱི་ཡོན་ཏན་མཐོང་ནས་གུས་པ་བསྐྱེད་པ་ནི་ཁ་ཙམ་ཚིག་ཙམ་མ་ཡིན་པར་སྙིང་ཐག་པ་ནས་བཅོས་མ་མ་ཡིན་པ་

༄༅། །རང་བཞིན་ཤུགས་ཀྱིས་ཐུན་མོང་དུ་སྒོ་གསུམ་གུས་པ་ཆེན་པོའི་ཕྱག་བགྱིའོ་ཞེས་བསྟན་ཏེ་ཕལ་པོ་ཆེ་ལས། ལུས་དང་ངག་ཡིད་དང་བས་ཕྱག་བགྱིའོ། །ཞེས་པ་དང་ཆོས་མཚུངས་སོ། །
ཐུན་མོང་མ་ཡིན་པའི་ཕྱག་ནི། རང་རིག་པའི་ཡེ་ཤེས་གཉིས་སུ་མེད་པར་རྟོགས་ཤིང་མཇལ་བས་ཕྱག་སྟེ། པན་ཙ་གསུམ་མ་ལས། ཇི་ལྟར་ཆུ་ལ་ཆུ་བཞག་དང་། །ཇི་ལྟར་མར་ལ་མར་བཞག་བཞིན། ། །
རང་རིག་རང་གི་ཡེ་ཤེས་ལ། །ལེགས་མཐོང་གང་ཡིན་འདིར་ཕྱག་ཡིན། །ཞེས་པས་བསྟན། དེ་ལྟར་མཆོད་པར་བརྗོད་ཅིང་། ཕྱག་འཚལ་བའི་དགོས་པ་ནི། ཚོགས་རྣམ་པ་གཉིས་རྫོགས་པར་བྱ་བའི་
ཕྱིར་དང་། སྒྲིབ་པ་གཉིས་སྲབ་པར་བྱ་བའི་ཕྱིར་དང་། མཛད་པ་པོས་བསྟན་བཅོས་མཐར་ཕྱིན་ཞིང་སྨོན་ལམ་ཅི་བཏབ་གེགས་མེད་དུ་འགྲུབ་པའི་ཕྱིར་དང་། རྗེས་འཇུག་རྣམས་ཀྱིས་འདི་ཉིད་ཀྱི་
འཆད་ཉན་སྒོམ་སྒྲུབ་བྱ་བ་ལ་བར་ཆད་མི་འབྱུང་ཞིང་སྨོན་པ་ཚུལ་བཞིན་འགྲུབ་པའི་ཕྱིར་རོ། །དེས་ཐོག་མར་དགེ་བ་ཀླད་དོན་སོང་ནས། བར་དུ་དགེ་བ་གཞུང་གི་དོན་ལ། སྔོན་འགྲོ་ཐུན་མོང་གི་

ཐེག་པས་རྒྱུད་སྦྱང་བར་སྨོན་པ་དང་། དངོས་གཞི་རྡོ་རྗེ་ཐེག་པའི་ལམ་ལ་སྨོན་པ་དང་། ལམ་དེས་གྲུབ་པའི་མཐར་ཐུག་གི་འབྲས་བུ་ཡན་ལག་དང་བཅས་པ་ལ་སྨོན་པའོ། །དང་པོ་ལ་ལྔ་ལས། ངེས་
འབྱུང་རྒྱུད་ལ་བསྐྱེད་པར་སྨོན་པ་ནི། ཚེ་འདི་ལོངས་སྤྱོད་རྨི་ལམ་དགའ་སྟོན་བཞིན། ནས། ཡིད་ནི་འབྱུང་བར་ཤོག །ཅེས་ཤཱ་ལོ་ཀ་གཅིག་དང་རྐང་པ་གསུམ་གྱིས་བསྟན་ཏེ། དེ་ལ་ཚེ་འདིའི་སྣང་
ཤེས་སྐད་ཅིག་མ་ལ་ཤར་བའི་རང་གི་བསགས་པའི་ལོངས་སྤྱོད་དང་། འདུག་པའི་གནས་ཁང་མཛའ་བའི་གཉེན་གྲོགས་གང་དུ་བགྲོད་པའི་ཡུལ་ལ་སོགས་པ་ནི། མདང་གི་རྨི་ལམ་ལ་སྐྱེད་མོས་ཚལ་
ཞིག་ཏུ་མགྲོན་པོ་དོན་གཉེར་རང་གིས་ཟས་གོས་ནོར་སོགས་འདོད་པའི་དགའ་སྟོན་ལ་སྤྱོད་པ་ལྟ་བུ་རྨིས་ཀྱང་། ད་པའི་ཚེ་དེ་དག་ཅི་ཡང་མེད་པ་བཞིན་ཚེ་འདིའི་དཔལ་འབྱོར་ལ་སྙིང་པོ་མེད་པ་དང་
རང་གཞོན་དུས་སུ་དར་ལ་བབས་པའི་ལང་ཚོའི་མཛེས་པའི་དཔལ་ལ་ཆགས་ནས་ཆུ་གཙང་གིས་ཁྲུས་བྱ་ཞིང་། རས་དཀར་དྲི་མ་མེད་པས་ལེགས་པར་བྱི་དོར་བྱེད། བཞིན་བཀྲག་རྒྱས་པའི་བྱུག་

༄༅། །པས་བྱུགས། དར་ཟབ་མཛེས་པའི་རྒྱན་དེས་བཀླུབས། རིན་པོ་ཆེའི་མགུལ་རྒྱན་རྣ་རྒྱན་སོར་གདུབ་སོགས་རྣམ་པར་བཀྲ་བས་ལྷ་བརྒྱ་བྱིན་གྱི་བུ་ལ་འགྲན་བཟོད་པ་ཡིན་ཡང་འདིར་སྣང་།
བྱིས་པ་འབྲིད་པའི་དབང་གཞུ་འཇའ་ཚོན་ཚོན་བཀྲག་མཛེས་ཀྱང་སྐད་ཅིག་གིས་ཡལ་བ་ལྟ་བུ་སྟེ། དེ་བཞིན་འགྱུར་བའི་སྡུག་བསྔལ་ནི། ཆུ་སྐྱར་ཉ་ལ་འཇབས་པ་ལྟ་བུ་ཡོད་པས་རང་དབང་མེད་
པར་ནད་དང་གདོན་དང་མེ་ཆུ་གཅན་གཟན་སོགས་འཇིགས་པ་ཆེན་པོ་བརྒྱད་དང་བཅུ་དྲུག་གིས་ད་ལྟ་བདེ་བ་ཡོད་འཕྲོ་ལ་འཇའ་བཞིན་ཡལ་བས་སྡུག་བསྔལ་བར་འགྱུར་ལ། རང་གི་ཚེ་མི་རྟག་
པ་ནི་རླུང་གསེབ་ཀྱི་མར་མེ་ལྟ་བུ། སྲོག་ནི་མི་རྟག་པ་ནམ་མཁའ་ལ་གློག་གི་ཟློས་གར་མིག་འཕྲུལ་སྟོན་པ་བཞིན་དང་ན་བུན་ཡལ་བ་བཞིན་སྐད་ཅིག་གིས་འཇིག་ལ། བསོད་ནམས་ཀྱིས་དཔལ་
གྱིས་མངོན་པར་མཐོ་བ་སྟོང་འཁོར་ལོས་སྒྱུར་བའི་རྒྱལ་པོའམ། ཁམས་ཀྱི་རྒྱལ་ཕྲན་ལ་སོགས་པ་འཇིག་རྟེན་ན་ཆེ་ཞིང་མཐོ་བ་རྒྱལ་སྲིད་རིན་པོ་ཆེ་སྣ་བདུན་གྱི་ཕུན་སུམ་ཚོགས་པའི་དཔལ་རྒྱ་

ཆེན་པོ་ཀུན་ལ་དབང་སྒྱུར་བ་ཞིག་ཡིན་ཀྱང་། སྟོན་ཀའི་དུས་ན་ཤིང་བལ་ལྟར་མཛེས་པའི་སྤྲིན་དཀར་གྱི་ཕུང་པོ་གངས་ལྡན་གྱི་ས་འཛིན་ལྟ་བུའི་གླང་པོ་ཆེའམ་ཤིང་རྟའམ་རྨ་བྱ་ལྟར་མཛེས་པ་ཞིག་
བྱུང་བ་དེ་མིག་འབྱེད་འཛུམ་ཙམ་གྱི་ཡུན་ལའང་མི་རྟག་པ་བཞིན་ཚེ་སྲོག་ཆུའི་ཆུ་བུར་བཞིན་དུ། སྐད་ཅིག་ཙམ་གྱིས་མི་རྟག་པར་ལུས་སེམས་སོ་སོར་འབྲལ་ཞིང་འཇིག་པའི་ཆོས་ཅན་ཡིན་ཏེ། མདོ་
རྒྱ་ཆེར་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་བལྟ་དང་མཚུངས། །སྐྱེས་བུའི་ཚེ་འགྲོ་ནམ་མཁའི་གློག་འདྲ་སྟེ། །རི་གཟར་འབབ་ཆུ་བཞིན་དུ་མྱུར་
མགྱོགས་འགྲོ། །ཞེས་སོ། །དེ་བཞིན་དུ་སྐྱེས་པའི་མཐའ་མ་འཆི། འདུས་པའི་མཐའ་མ་འབྲལ། བསགས་པའི་མཐའ་མ་ཟད། མཐོན་པོའི་མཐའ་མ་ལྷུང་བར་འགྱུར་བ་འཇིག་རྟེན་འདི་ན་མཐོང་
ཆོས་སུ་ཡོད་པ་ལ་བསམས་ནས་ཚེ་མི་རྟག་པ་ཡང་ཡང་དྲན་དགོས། འཆི་བ་མ་དྲན་པ་རྟག་འཛིན་གྱི་བློས་འདུ་འཛི་རྣམ་གཡེང་གྱི་ངང་ནས་དེ་རིང་མི་འཆི་བསམ་པའི་ལྷོད་ལྷོད་དུ་ཡོད་སྐབས་སུ་

༄༅། །གཤིན་རྗེའི་ཕོ་ཉས་འཇིགས་གཟུགས་བསྟན་ནས་ཞགས་པ་ནག་པོ་དེ་སྐེ་ལ་བཞག དགྲ་སྟས་སྲོག་ལ་གཟེས་ལུས་སེམས་གཉིས་པོ་སོ་སོར་འབྲལ། མི་འདོད་བཞིན་དུ་ཐ་གུས་བསྡམ།
ཡོལ་བས་བསྒྲིབ། དུར་ཁྲོད་དུ་ཀེང་རུས་སྐྱ་ཟིང་ངེ་འགྲོ་བ་དེ་དོ་ནུབ་ཙམ་ཡང་མི་འོང་བའི་ཁག་མི་ཐེག་པ་འདི་དྲན་པར་བྱ་བ་གལ་ཆེ། དེ་འདྲར་གྱུར་ཚེ་ཀྱི་ཧུད་ཕ། ཀྱི་ཧུད་མ། སུ་ཞིག་སྐྱབས་སུ་
ཞིག་མགོན་ཞེས་བོས་ཀྱང་། སྐྱབས་སུ་ཡང་མེད་པས། ཡ་ང་ཞིང་། ཡི་མུག་པར་གྱུར་པའི་ཚེ་ན་བདག་གིས་ཇི་ལྟར་བྱ་ཞེས་འགྱུར་བ་བསམ་ན་སྙིང་རླུང་ལྡང་བར་འགྱུར་བ་སྟེ། རྒྱལ་སྲས་ཞི་བ་ལྷས།
གཤིན་རྗེའི་ཕོ་ཉ་འཇིགས་འཇིགས་ལྟའི། །ཤ་ཚུགས་ཅན་གྱིས་བཟུང་གྱུར་ཅིང་། །འཇིགས་ཆེན་ནད་ཀྱིས་ཐེབས་གྱུར་པ། །རབ་ཏུ་ཉམ་ཐག་སྨོས་ཅི་དགོས། །སུ་ཞིག་འཇིགས་ཆེན་འདི་ལས་
བདག །ལེགས་པར་སྐྱོབ་པར་བྱེད་འགྱུར་ཞེས། །བྲེད་ཤ་ཐོན་པའི་མིག་བགྲད་ནས། །ཕྱོགས་བཞིར་སྐྱབས་དག་འཚོལ་བར་བྱེད། །ཕྱོགས་བཞིར་སྐྱབས་མེད་མཐོང་ནས་ནི། །དེ་ནས་ཀུན་ཏུ་

ཡི་མུག་འགྱུར། །གནས་དེར་སྐྱབས་ཡོད་མ་ཡིན་ན། །དེ་ཚེ་བདག་གིས་ཇི་ལྟར་བྱ། །ཞེས་གསུངས་པ་ལྟར། སྲིད་པ་འདི་ནི་སྡུག་བསྔལ་བའི་རང་བཞིན་ཡིན་པར་ཤེས་ནས་དེ་ལས་ཐར་བར་འདོད་
པ་བདག་གི་ཡིད་ལ་ནི་སྐྱོ་ཤས་དང་ངེས་འབྱུང་དྲག་པོ་སྐྱེས་ནས་འཁོར་བའི་གནས་ནས་འབྱུང་ནས་ཞི་བ་བྱང་ཆུབ་ཀྱི་གྲོང་དུ་བགྲོད་པར་ཤོག་ཅེས་སྨོན་པའོ། །ལམ་གྱི་ཐོག་མར་བཤེས་གཉེན་བརྟེན་།
པར་སྨོན་པ་ནི། བདེ་ལེགས་དངོས་གྲུབ་ཀུན་གྱི་འབྱུང་གནས་ནི། །ནས། ཚུལ་བཞིན་བསྟེན་པར་ཤོག །ཅེས་ཤཱ་ལོ་ཀ་གཅིག་གིས་བསྟན་ལ། དེ་ཡང་དཔེར་གྲུ་ཟམ་མེད་ན་ཆུ་ཆེན་མི་བགྲོད་པ་ལྟར།
འཁོར་བའི་སྡུག་བསྔལ་གྱི་རྒྱ་མཚོ་ལས་སྒྲོལ་ཞིང་གནས་སྐབས་སུ་མངོན་མཐོའི་བདེ་བ་དང་། མཐར་ཐུག་ངེས་ལེགས་ཀྱི་འབྲས་བུའམ། དངོས་གྲུབ་ཀུན་གྱི་རྩ་བ་དམ་པར་གྱུར་པའི་འབྱུང་གནས་ནི།
མདོ་རྒྱུད་ནས་གསུངས་པའི་ཕྱི་ནང་གསང་བའི་དེ་ཉིད་བཅུ་ཕྲག་གསུམ་གྱི་མཚན་ཉིད་ཀུན་དང་ལྡན་པའི་བླ་མ་ཐེག་པ་མཆོག་གི་དགེ་བའི་བཤེས་གཉེན་ཡིན་ཏེ། མཚན་ཉིད་ནི། བླ་མ་ལྔ་བཅུ་པ་ལས།

༄༅། །བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །སྙིང་བརྩེར་ལྡན་ཞིང་བསྟན་བཅོས་མཁས། །དེ་ཉིད་བཅུ་ནི་ཡོངས་སུ་ཤེས། །དཀྱིལ་འཁོར་བྲི་བའི་ལས་ལ་མཁས། །
སྔགས་བཤད་པ་ཡི་སྦྱོར་བ་ཤེས། །རབ་ཏུ་དངས་ཤིང་དབང་པོ་དུལ། །ཞེས་པའི་ཡོན་ཏན་ལྡན་པ་དང་། མདོ་སྡེ་རྒྱན་ལས། བཤེས་གཉེན་ཞི་བ་དུལ་བ་ཉེར་ཞི་བ། །ཡོན་ཏན་བརྩོན་བྱས་ལྷག་པར་
ཀླུ ལུང་གིས་ཕྱུག །རྟོགས་དཀའི་དེ་ཉིད་རབ་ཏུ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་ངལ་སྤངས་ལ་བསྟེན། །ཞེས་དང་། དེ་ཉིད་བཅུ་ཟུང་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་༡གཉིས་
ཀྱི་ཆོ་ག་དང་། །གསང་དང་ཤེས་རབ་༣ཡེ་ཤེས་དང་༤། །ཁ་སྦྱོར་འབྱེད་པའི་ཆོ་ག་དང་༥། །གཏོར་མ་པ་རྡོ་རྗེའི་བཟླས་པ་༧དང་། །དྲག་ཤུལ་སྒྲུབ་པའི་ཆོ་ག་དང་། རབ་ཏུ་གནས་༩དང་དཀྱིལ་
འཁོར་སྒྲུབ༡༠། །གསང་བའི་དེ་ཉིད་བཅུ་ཡིན་ནོ། །དཀྱིལ་འཁོར་༡ཏིང་འཛིན་༢ཕྱག་རྒྱ་དང་༣། །སྟངས་སྟབས་༤འདུག་སྟངས་༥བཟླས་བརྗོད་དང་༦། སྦྱིན་སྲེག་༧མཆོད་པ་རལས་སྦྱོར་དང་༩། །

སླར་བསྡུ་བ་༡༠ཡི་རྣམ་པ་ནི། །ཕྱི་ཡི་དེ་ཉིད་བཅུ་ཡིན་ནོ། །ཞེས་གསང་བ་སྟེ་ནང་གི་དེ་ཉིད་བཅུ་དང་། ཕྱིའི་དེ་ཉིད་བཅུ་གསུངས་སོ། །དེའི་ཕྱིར་བཟློག་གཉིས་ནི་ཁྲོ་བོའི་སྲུང་འཁོར་བསྒོམ་ནས་
བར་ཆད་ཕྱིར་བཟློག་པ་དང་། སྲུང་བའི་འཁོར་ལོ་བྲིས་ནས་བཏགས་པས་བར་ཆད་ཕྱིར་ཟློག་པའོ། །གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བ་གཉིས་དངོས་བསྟན་ལ་ཤུགས་ཀྱིས་གསང་
དབང་བུམ་དབང་ཐོབ་པ་ལ་བསྐུར་བས་དེས་བུམ་དབང་མཚོན་ལ། གསུམ་པས་བཞི་པ་མཚོན་པས་དེར་བསྡུའོ། །ཁ་སྦྱོར་དབྱེ་བ་ནི་ཞིང་བཅུའི་བསྟན་དགྲ་སྐྱོབ་བྱེད་ཀྱི་འགོ་བའི་ལྷ་སྲུང་དང་དབྱེ་
གཏོར་མ་འབུལ་བའི་སྔགས་རྒྱ་སོགས་ཆོ་ག་དང་། ངག་གི་རྡོ་རྗེའི་བཟླས་པ་སོགས་སྔགས་ཀྱི་དེ་ཉིད་དང་། དྲག་ཤུལ་སྒྲུབ་པ་ནི་དབང་ཐོབ་དམ་ཚིག་ལྡན་རྫས་ཚང་ནས་ལྷ་ཇི་
བཞིན་སྒྲུབ་ཀྱང་མ་འགྲུབ་ན་ལྷ་ལ་དྲག་པོའི་སྦྱོར་བས་གནད་དུ་འབེབས་པའོ། །རབ་གནས་ནི་དམ་ཚིག་པའི་རྟེན་ལ་ལྷ་ཡེ་ཤེས་སེམས་དཔའ་དབྱིངས་ནས་བསྟིམ་པ་སོགས་དང། དཀྱིལ་འཁོར་

༄༅། །སྒྲུབ་པ་ནི་བདག་མདུན་བུམ་པའི་དཀྱིལ་འཁོར་སྒྲུབ་པ་རང་གཞུང་ལྟར་བྱང་ཆུབ་པར་བྱ་བའོ། །ཕྱིའི་དེ་ཉིད་བཅུའི་དཀྱིལ་འཁོར་ནི་གཟུགས་བརྙན་གྱི་དཀྱིལ་འཁོར་དང་ཏིང་ངེ་འཛིན་ནི་
ལྷའི་རྣལ་འབྱོར་ཏེ་ལྷར་སྣང་དང་། ཕྱག་རྒྱ་ནི་ལྷ་ལ་རྒྱས་འདེབས་པ་གནས་གསུམ་བྱིན་རླབས་རྒྱ་དང་། སྟངས་སྟབས་ནི་ལྷའི་གར་གྱི་སྟངས་སྟབས་འདུག་སྟངས། རྡོ་རྗེ་སྐྱིལ་ཀྲུང་ལ་སོགས་དང་། 
བཟླས་བརྗོད་ནི་སྔགས་སྙེན་སྒྲུབ་ལས་སྦྱོར་བཟླ་བ་དང་། སྦྱིན་སྲེག་ལས་བཞིའི་སྲེག་བླུགས་དང་། མཆོད་པ་ནི་རང་གཞུང་གི་མཆོད་པ་དང་གཏང་རག་གི་མཆོད་པ་སོགས་དང་། ལས་སྦྱོར་ཞི་
རྒྱས་དབང་དྲག་སོགས་དང་། སླར་བསྡུ་ནི་མཆོད་བསྟོད་སྔོན་དུ་འགྲོ་བས་གཤེགས་གསོལ་ལྷ་སྐུའི་གསལ་སྣང་བསྡུ་བའོ། །ཕྱི་ནང་གིས་སྒྲ་ཞུགས་པ་ནི་རྒྱུད་སྡེ་ཕྱི་ནང་གིས་ཕྱེས་པ་ཡིན་ནོ། །
ཡང་ན་ཡོན་ཏན་བརྒྱད་ལྡན་གྱི་རྡོ་རྗེ་སློབ་དཔོན་ལ་བརྟེན་དགོས་ཏེ། ལམ་རིམ་ལས། སྟོན་པ་མཛོད་ལྡན་ཆུ་བོ་རྫོགས། །གཉེར་ལྡན་རྒྱུད་དང་ལས་ལ་མཁས། །མན་ངག་དྲོད་དང་བརྒྱད་འཆང་བ། །

ཞེས་གསུངས་པས། མཛོད་གསུམ་ནི། བསྐྱེད་པའི་མཛོད་མ་ཧཱ། རྫོགས་པའི་མཛོད་ཨ་ནུ། ལྟ་བའི་མཛོད་ཨ་ཏི་སྟེ་གསུམ་གྱི་རྒྱུད་དོན་ལ་མཁས་པ། ཕྱི་ཕན་པའི་དབང་བཅུ་ནི། སྙིང་པོ་ལྔ་དང་
དབུ་རྒྱན་དང་། །བུམ་པ་ཅོད་པན་ཕྲེང་བ་སྟེ། །གོ་ཆ་ཕྱག་མཚན་གདུགས་ཕྱག་རྒྱ། །བཟའ་བཏུང་དབང་རྣམས་རིམ་བཞིན་བསྐུར། །ཞེས་དང་། ནང་ནུས་པའི་དབང་ལྔ་སྟེ། བདག་དོན་ནུས་པའི་
བརྩོན་འགྲུས་ཅན་ལ་ཉན་པ་དང་སྒོམ་པའི་དབང་། གཞན་དོན་ནུས་པའི་བརྩོན་འགྲུས་ཅན་ལ་ཕྲིན་ལས་དང་འཆད་པའི་དབང་། གཉིས་ཀའི་དོན་ནུས་པའི་བརྩོན་འགྲུས་ཅན་ལ་རྡོ་རྗེ་རྒྱལ་པོ་བཀའ་
རབ་འབྱམས་ཀྱི་དབང་དང་ལྔ། གསང་བ་ཟབ་མོའི་དབང་གསུམ་ནི་བརྟུལ་ཞུགས་ཅན་ལ། གསང་ཤེར་དབྱེར་མེད་བདེ་ཆེན་གྱི་དབང་གསུམ་སྟེ། ཕན་ནུས་ཟབ་མོའི་དབང་གི་ཆུ་བོ་རྫོགས་པ། གསང་
སྔགས་ཡལ་བར་མི་འདོར་ཞིང་སྣོད་ལྡན་རྗེས་སུ་འཛིན་པའི་གཉེར་དང་ལྡན་པ། རྒྱུད་སྡེ་ལ་མཁས་ཤིང་ལུང་གི་གོ་དོན་ཁྲོལ་བ་ལས་ཕྲིན་ལས་ཏེ་སྒྲུབ་པའི་ཆོ་ག་ཁྲིགས་ལ་མཁས་པ་སྙན་བརྒྱུད་ཀྱི་

༄༅། །མན་ངག་ཉམས་སུ་མྱོང་བའི་དྲོད་རྟགས་འཆང་བ་སྟེ། མཛོད་གསུམ་སོ་སོར་བགྲང་བས་རང་བཞིན་བརྒྱད་ལྡན་གྱི་སློབ་དཔོན་མཚན་ཉིད་ལྡན་པ་ལ་རང་ཉིད་གུས་པས་མཉེས་པ་གསུམ་
གྱིས་བརྟེན་ནས་བླ་མ་མཆོད་པས་དབང་རྣམས་རིམ་པར་ཐོབ་པ། གུས་སྦྱོར་དང་རྟག་སྦྱོར་གྱི་བརྩོན་འགྲུས་ཀྱིས་ཐོས་བསམ་ཡལ་བར་མི་འདོར་བ་རྟོགས་བྱའི་ལྟ་བ་ལ་རྣམ་པར་དཔྱོད་པའི་བློ་གྲོས་
ཕྱིན་ཅི་མ་ལོག་པས་གསལ་བ། རྩ་བ་དང་ཡན་ལག་གི་དམ་ཚིག་མ་ཉམས་ཤིང་། སྔགས་དང་ཕྱག་རྒྱ་ལ་སོགས་པའི་དོན་རྣམས་ཀྱང་ཁོང་དུ་ཆུད་ལ་མཐུན་རྐྱེན་གྱི་ཡོ་བྱད་དང་ལྡན་པ་དག་གིས་གསང་
ཆེན་རྡོ་རྗེ་ཐེག་པའི་སྒོར་ཞུགས་པ་ནི་སློབ་མའི་མཚན་ཉིད་དྲུག་སྟེ། རྒྱུད་ལས། སྟོན་པ་མཆོད་བརྩོན་རྟོག་པ་གསལ། །དམ་ཚིག་སྔགས་དང་ཕྱག་རྒྱ་རྣམས། །མ་ཉམས་ཤེས་ཤིང་ཡོ་བྱད་ལྡན། །
ཞེས་སོ། །དེ་ལྟ་བུའི་སློབ་མས་བླ་མ་དམ་པ་མཚན་ཉིད་ལྡན་པས་མཚན་ཙམ་དྲན་པ་ཡིས་ཀྱང་། སྲིད་པ་འཁོར་བ་དང་། ཞི་བ་མྱང་འདས་ཀྱི་འཇིགས་པ་ཇི་སྙེད་པ་ཀུན་འཕྲོག་ཅིང་སེལ་བར་བྱེད་ལ། 

དེ་ཡང་དུས་དང་གནས་སྐབས་ཀུན་ཏུ་དཔལ་ལྡན་བླ་མ་དམ་པ་དེ་སྤྱི་བོའི་གཙུག་གམ་རང་གི་སྙིང་གི་དཀྱིལ་དུ་བསྒོམས་ནས་གུས་པ་ཆེན་པོས་གསོལ་བ་རྩེ་གཅིག་ཏུ་འདེབས་ཤིང་ཐུགས་ཡིད་དབྱེར་
མི་ཕྱེད་པར་དད་མོས་དྲག་པོས་སྐྱེ་བ་ནས་ཚེ་རབས་ཀྱི་ཕྲེང་བ་ཇི་སྙེད་པས་བསྡུས་པའི་ཚེ་ཡང་ཚུལ་མིན་ཡིད་བྱེད་བྲལ་བ་རྣམ་པར་དག་པས་ཚུལ་བཞིན་དུ་བསྟེན་པར་ཤོག་ཅེས་སྨོན་པའོ། །བྱང་
ཆུབ་ཀྱི་སྤྱོད་པ་ལ་སློབ་པར་སྨོན་པ་ལ་ནང་གསེས་གསུམ། སྦྱོར་བ་དང་། དངོས་གཞི། རྗེས་སོ། །དང་པོ་སྦྱོར་བ་ལ་སྐྱབས་སུ་འགྲོ་བ་དང་། སྙིང་རྗེ་བསྐྱེད་པ་དང་། བློ་སྦྱངས་པ་དང་གསུམ་ལས།
དང་པོ་ནི། དེ་ལྟར་དགེ་བའི་བཤེས་ལས་རྙེད་པའི་དོན། གཏན་གྱི། ཡིད་ལ་གསོལ་འདེབས་ཤིང་། ཞེས་རྐང་པ་གསུམ་གྱིས་བསྟན་ལ། དེ་ལྟར་ཐོག་མཐའ་བར་གསུམ་དུ་དགེ་བའི་བྱང་ཆུབ་ལམ་གྱི་
བཤེས་གཉེན་བརྟེན་ནས། ཐོག་མར་དེ་ལས་ངེས་ལེགས་ཀྱི་སར་བགྲོད་པའི་ཐབས་བླ་མའི་བཀའ་དྲིན་གྱིས་རྙེད་པའི་དོན་འཁོར་བ་ལས་ཐར་བ་དང་རང་ཉིད་ཞི་བདེ་དོན་གཉེར་གྱི་བློ་ཙམ་མ་ཡིན་པ།

༄༅། །སྲིད་ཞིའི་མཐའ་གཉིས་ཀ་སྐྱོན་དུ་མཐོང་ནས་འགྲོ་ཀུན་སངས་རྒྱས་ཀྱི་ས་ལ་འགོད་པའི་ཁུར་ཁྱེར་བའི་སྐྱེས་བུ་ཆེན་པོའི་སྐྱབས་འགྲོའི་གནད་མ་འཁྲུལ་བར་ཤེས་པར་བྱ་བ་དང་། དད་
པ་བཞི་ལས་ཡིད་ཆེས་ཀྱི་དད་པ། དཀོན་མཆོག་གསུམ་གྱི་ཡོན་ཏན་ལ་སྙིང་ཐག་པ་ནས་ངེས་ཤེས་འདྲོངས་ཤིང་། དེས་བསླུ་བ་མེད་པར་ཡིད་ཆེས་ནས། སོ་སྐྱེས་འཕགས་པ་གང་ཡིན་ཀྱང་། ཐ་ན་
ཚོར་བ་སིམ་པའི་རྣམ་པ་བདེ་བའང་དཀོན་མཆོག་གི་ཐུགས་རྗེར་ཤེས་ཤིང་། ཚོར་བ་གདུང་བའི་རྣམ་པ་ཕྲ་མོ་སོ་སྐྱེས་ནས་དགྲ་བཅོམ་པའི་རྒྱུད་ལ་སྐྱེས་པ་ཡན་ཆད་རང་གི་ལས་སུ་ཤེས་པས་ཡིད་
གཉིས་མེད་པ་དང་ཕྱིར་མི་ལྡོག་པའི་དད་པ། རྒྱ་གར་དུ་ནང་པའི་དགེ་བསྙེན་གཅིག་མུ་སྟེགས་པས་བཟུང་ནས་ཁྱོད་རང་གི་ལྷ་དང་ལྟ་བ་ཐོང་ངའི་གྲུབ་མཐའ་ལ་ཞུགས། དེ་ལྟར་མི་བྱེད་ན་ཁྱོད་གསོད་
དོ་ཞེས་བསྡིགས་ནས། དགེ་བསྙེན་གྱིས་ཚིག་ཙམ་དུ་ཁྱེད་ཀྱི་འདོད་པ་སྒྲུབ། སྙིང་ཐག་པ་ནས་ནི་མི་གཏོང་བྱས་པས། དགེ་བསྙེན་སྲོག་དང་བྲལ་བར་བྱས་སོ། །དེ་ལྟར་སྐྱབས་སུ་ཁས་བླངས་པ་

དེ་གལ་འགག་ཅི་ལ་ཐུག་ཀྱང་མི་གཏོང་ཞིང་། ཐབས་གཞན་མི་འཚོལ་བ་གཡོ་འགུལ་མེད་པར་འགྱུར་བ་མེད་པའི་དད་པ་བརྟན་པོས་གཞི་གཟུང་ནས། ཐུན་མོང་གི་སྐྱབས་འགྲོ་སངས་རྒྱས་ལ་
སྟོན་པ། ཆོས་ལ་ལམ། དགེ་འདུན་ལ་ལམ་གྲོགས་སུ་ཁས་ལེན་ནས་སྐྱབས་སུ་འགྲོ། ཐུན་མོང་མ་ཡིན་པ་གསང་སྔགས་རྡོ་རྗེ་ཐེག་པ་ལྟར་ན་སྒོ་གསུམ་བླ་མ་ལ་འབུལ། ཡིད་དམ་ལ་བརྟེན། མཁའ་
འགྲོ་ལ་གྲོགས་ཀྱི་ཚུལ་གྱིས་སྐྱབས་སུ་འགྲོ། ཁྱད་པར་ཐབས་མཆོག་རྡོ་རྗེ་སྙིང་པོའི་ལུགས་ལྟར་ན་རྩ་ཡི་དྲ་བ་དག་པ་ལྷ་རུ་སྦྱངས་པས་རྩ་སྤྲུལ་སྐུར་བརྟེན། རླུང་འབྱུང་འཇུག་གནས་གསུམ་སྔགས་
སུ་ཤེས་ནས་རླུང་ལོངས་སྐུར་སྦྱངས། སེམས་ཉིད་དོན་དམ་པ་སྤྲོས་པའི་གྲྭ་ཟུར་དང་བྲལ་བས་ཀུན་ཟླུམ་ཐིག་ལེ་ཆེན་པོའི་རང་ཞལ་མཐོང་བས་ཐིག་ལེ་ཆོས་སྐུར་དག་པའི་མྱུར་ལམ་གྱིས་སྐྱབས་
སུ་འགྲོ། དེ་ཡང་གཞན་རྒྱུད་ལ་བྱོན་པའི་དཀོན་མཆོག་གསུམ་ལ་སྐྱབས་སུ་འགྲོ་བ་རྒྱུའི་སྐྱབས་འགྲོ། ཕར་ཕྱིན་ཐེག་པས་མ་འོངས་པའི་ཆ་ལ་རང་རྒྱུད་ལ་མངོན་དུ་འགྱུར་རུང་གི་སངས་རྒྱས་ལ་

༄༅། །དམིགས་ཏེ་སྨོན་པའི་ཆ་གང་ཞིག་འབྲས་བུའི་སྐྱབས་འགྲོ། དེའང་སྨོན་པའི་སེམས་བསྐྱེད་པ་ལྟ་བུ་གཞན་དོན་ལ་དམིགས་པ་ཅན་ནི་མ་ཡིན་ཏེ། འདི་ནི་རང་རྒྱུད་ལ་འགྲུབ་རུང་གི་
སངས་རྒྱས་ལ་དམིགས་ཏེ་སྨོན་པའི་ཁྱད་པར་བྱས་པའོ། །འདིར་ནི་སེམས་ཉིད་རང་བཞིན་རྣམ་པར་དག་པ་ངོ་བོའི་ཆ་ནས་རྣམ་ཐར་སྒོ་གསུམ་གྱི་རང་བཞིན་ལ་ཡུལ་དཀོན་མཆོག་དང་། ཡུལ་
ཅན་བདག་དང་སེམས་ཅན་ཞེས་སྐྱབས་སུ་འགྲོ་བྱ་འགྲོ་བྱེད་ཀྱི་ཐ་སྙད་ཐམས་ཅད་སྨོན་པ་མེད་པའི་དབྱིངས་སུ་རྣམ་པར་བྱང་བ་འབྲས་བུའི་སྐྱབས་འགྲོ་སྟེ། ཡོན་ཏན་མཛོད་ལས། འབྲས་བུའི་
སྐྱབས་འགྲོ་བསླུ་བ་མེད་པ་ནི། །རྣམ་ཐར་སྒོ་གསུམ་སྨོན་པ་མེད་པའི་དབྱིངས། །གནས་ལུགས་རྡོ་རྗེ་འདུས་མ་བྱས་པ་ཡིན། །ཡེ་ཤེས་ཡོངས་རྫོགས་དག་པ་གཉིས་ལྡན་འཐོབ། །ཞེས་པས་བསྟན་ལ།
དེ་ཡང་གནས་སྐབས་ཀྱི་སྐྱབས་ཙམ་མ་ཡིན་པའི། གཏན་གྱི་སྐྱབས་གནས་སུ་གྱུར་པ་ཡོན་ཏན་གྱི་ཆ་ནས་དེའི་གོང་ན་གཞན་མེད་པས་བླ་ཞེས་པ་དང་། ཐུགས་རྗེའི་ཆ་ནས་འགྲོ་བ་ཀུན་ལ་མ་ལྟར་

གྱུར་པའི་བླ་མ་དང་། རྒྱུད་བླ་མ་ལས། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །
ཅེས་ཡོན་ཏན་དྲུག་ལྡན་གྱི་དཀོན་མཆོག་རིན་པོ་ཆེ་རྣམ་པ་གསུམ་ལ་ཡིད་ཁྱེད་ཤེས་ཀྱིས་རྣམ་པ་ཀུན་ཏུ་སྐྱབས་གནས་དམ་པ་ཁྱེད་རྣམས་ལ་བསྟེན། ཁྱེད་གཅིག་སྒྲུབ་སྙམ་པའི་སྙིང་ཐག་པ་ནས་
འབྲལ་བ་མེད་པའི་གདུང་བའི་དབྱངས་ཀྱིས་གསོལ་བ་འདེབས་ཤིང་སྐྱབས་སུ་འགྲོ་བའོ། །གཉིས་པ་ནི། འགྲོ་ཀུན་ཕ་མར་ཤེས་པའི་སྙིང་རྗེ་ཡིས། །ཞེས་ཚིག་རྐང་གཅིག་གིས་བསྟན་སྟེ། དེ་ཡང་
ཐེག་པ་ཆེན་པོའི་ལམ་གྱི་རྩ་བ་འགྲོ་བ་སེམས་ཅན་ཡོད་དོ་ཅོག་ཕ་མར་མ་གྱུར་པ་གཅིག་ཀྱང་མེད་པས་འདི་དག་ཀུན་ཀྱང་ཕ་མར་གྱུར་པའི་ཚེ་ཡང་རང་ལ་དྲིན་ཆེན་པོས་བསྐྱངས་པའི་དྲིན་དྲན་ནས་
དྲིན་གཟོ་བར་ཤེས་པར་བྱ་དགོས་པའི་ཕྱིར། འདི་ལྟར་སེམས་ཅན་ཐམས་ཅད་ནི་འབྲོག་དགོན་པ་འཇིགས་པ་ཅན་དུ་འཁྱམས་པའི་དམུས་ལོང་ལྟ་བུ། བླང་དོར་གྱི་མིག་ནི་ལོང་། དགེ་བའི་བཤེས་

༄༅། །གཉེས་གྱི་ལོང་ཁྲིད་དང་ནི་བྲལ། སྦྱིན་པའི་བཟའ་བཏུང་ནི་མེད། ཚུལ་ཁྲིམས་ཀྱི་སྐྱེལ་མས་ནི་བོར། བཟོད་པའི་གོ་ཆ་གཡང་ལུགས་སུ་རྒྱ་རལ་ནས། བརྩོན་འགྲུས་ཀྱི་གོམ་པ་ནི་འཆོལ།
བསམ་གཏན་གྱི་ངལ་སྟེགས་དང་ནི་བྲལ། ཤེས་རབ་དང་དྲན་པའི་མིག་དང་འཁར་བས་སྤངས་པ་འབའ་ཞིག་པས། ལ་ལ་ནི་སེམས་ཅན་དམྱལ་བ་ཆེན་པོར་བཙོ་ཞིང་བསྲེག་གོ །ལ་ལ་ནི་ཡི་དྭགས་
ཀྱི་གྲོང་ཁྱེར་དུ་བཀྲེས་ཤིང་ཉམ་ཐག་ལ་ལ་ནི་དུད་འགྲོའི་འཇིག་རྟེན་ན་མནར་ཞིང་སྤྱོད། ལ་ལ་ནི་ལྷ་མ་ཡིན་གྱི་གནས་ན་འཐབ་ཅིང་རྩོད་དོ། །ལ་ལ་ནི་ལྷའི་གྲོང་ཁྱེར་ནས་འཕོ་ཞིང་ལྟུང་ངོ་། །ལ་ལ་
ནི་མིའི་འགྲོ་བ་ན་སྐྱེ་རྒ་ན་འཆིའི་སྡུག་བསྔལ་ལ་སྤྱོད་དོ། །དེ་ལྟར་དྲུག་པོ་ཀུན་ཀྱང་མྱ་ངན་ལས་འདས་པ་མ་ཡིན་པ། ལས་ཀྱི་ཕྱི་བཞིན་འབྲང་བ་ཉོན་མོངས་དྲག་པོས་གཟིར་བ། དངོས་སམ་བརྒྱུད་
ནས་ངན་སོང་གི་འཇིགས་པ་དང་བཅས་པ། ལ་ལ་ནི་ད་ལྟ་བདེ་ཞིང་ཕུན་སུམ་ཚོགས་པ་ལྟར་སྣང་ཡང་སྡུག་བསྔལ་གྱི་རྒྱུ་ལ་སྤྱོད་པ་སྟེ་མི་དགེ་བའི་ལས་ལ་དགའ་བ། ལ་ལ་ནི་སྡུག་བསྔལ་གྱི་འབྲས་

བུ་ལ་སྤྱོད་པ་སྟེ། ངན་སོང་ལ་སོགས་པས་མནར་ཞིང་ཉམ་ཐག་པས། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་ད་ལྟའི་སྤྱོད་ཚུལ་དང་། སླད་ཀྱི་འབྲས་བུ་ལ་ཡང་དག་པར་
གཞིག་པས། སྙིང་རྗེ་སྐྱེ་བའི་རྒྱུ་ངེས་པར་མངོན་དུ་བྱེད་པ་ཡིན་པ་ལ། ལས་དང་པོ་པའི་གང་ཟག་གིས་རྔོན་པས་དམ་ལ་བཞག་པའི་རི་དྭགས་དང་། བཤས་རར་ཁྲིད་པའི་དུད་འགྲོ། རྒྱལ་པོའི་
བཙོན་དོང་དུ་ཚུད་པ་དང་། མཛེ་ཐོག་ཕོལ་མིག་གིས་མནར་བ་དང་དབུལ་ཕོངས་ཀྱིས་གཏུགས་པ་དང་། བཤེས་མེད་ཀྱི་ལོང་བ་དང་། མགོན་མེད་སྐྱབས་དང་བྲལ་བའི་སྲོག་ཆགས་ལ་སོགས་མདོར་
ན་སྡུག་བསྔལ་ཤིན་ཏུ་དོས་དྲགས་པོས་གཙེས་པ་ལ་དམིགས་པའི་རྣམ་པ་ཐོག་མར་གཏད་དེ་ཤས་མི་བཟོད་པའི་སྙིང་རྗེ་ཆེན་པོ་བསྐྱེད་སླ་བ་ལ་བརྩོན་པར་བྱ་བ་ཡིས། རིམ་གྱིས་གོམས་ནས། དགྲ་
གཉེན་མེད་པར་སེམས་ཅན་ཐམས་ཅད་ལ་དམིགས་ནས་སྡུག་བསྔལ་དང་བྲལ་འདོད་ཀྱི་སྙིང་རྗེ་དང་། བདེ་བ་དང་འཕྲད་འདོད་ཀྱི་བྱམས་པ་དང་། དགའ་བ་དེ་དང་མི་འབྲལ་བར་འདོད་པའི་དགའ་བ་

༄༅། །སོགས་སེམས་ཅན་ལ་དམིགས་པ་དང་། ཆོས་ལ་དམིགས་པ། དམིགས་པ་མེད་པའི་སྙིང་རྗེ་སོགས་བསྐྱེད་པར་བྱའོ། །གསུམ་པ་ནི། ཀུན་གྱི་སྡུག་བསྔལ་རང་གིས་ལེན་པ་དང་། །
བདག་གི་བདེ་དགེ་མ་ལུས་གཞན་ལ་བཏང་། །ཞེས་རྐང་པ་གཉིས་ཀྱིས་བསྟན་ལ། དེ་ཡང་འགྲོ་དྲུག་ན་གནས་པ་འདི་དག་བདེ་སྐྱིད་དང་ལྡན་ཞིང་། རང་དབང་སྤྱོད་པ་འགའ་ཡང་མི་སྣང་། དེ་སྡུག་
བསྔལ་གྱིས་དངོས་སུ་གནོད་ཅིང་ཀུན་འབྱུང་གིས་བརྒྱུད་ནས་གནོད་པས་ཤིན་ཏུ་ཉམ་ཐག་པ་འདི་རྣམས་སྡུག་བསྔལ་སྣ་ཚོགས་དང་བྲལ་ཏེ་རང་དབང་ཐོབ་པར་གྱུར་ཅིག་སྙམ་ཞིང་ཕ་མའི་སྡུག་བསྔལ་
ཐམས་ཅད་རང་ལ་ཐིམ་པ་དང་། རང་གི་བདེ་སྐྱིད་ཕ་མར་སྦྱིན་པ་སྟེ། རླུང་འགྲོ་འོང་དང་སྦྱར་ཏེ། དཀོན་མཆོག་གི་ཐུགས་རྗེ་ལ་བརྟེན་ནས་མ་ནམ་མཁའ་དང་མཉམ་པའི་སེམས་ཅན་ཀུན་གྱི་རྒྱུ་ཀུན་
འབྱུང་དང་། འབྲས་བུ་སྡུག་བསྔལ་གྱི་དངོས་པོ་རྡུལ་ཕྲན་ཕྲ་མོ་ཙམ་མ་ལུས་པ། རང་གི་ལེན་པའི་དམིགས་པ་དང་སྦྲགས་ནས་རང་ལ་ཐིམ་པར་བསྒོམ་པ་དང་། བདག་གིས་ཐོག་མེད་ནས་བསགས་

པའི་དགེ་བའི་འབྲས་བུ་བདེ་བ་དང་། དགེ་སེམས་སྐད་ཅིག་མ་ཡན་སྐྱེས་པ་དང་། བདེ་དགའ་ལོངས་སྤྱོད་ཅི་ཡོད་མ་ལུས་པ་གཞན་སེམས་ཅན་ཐམས་ཅད་ལ་བཏང་བར་བྱའོ་སྙམ་པའི་དམིགས་པ་
དང་སྦྲགས་ནས་གཞན་ལ་བྱིན་ནས་བདེ་བ་དང་ལྡན་པར་བསྒོམས་ནས་རྣམ་པར་ཀུན་ཏུ་བློ་སྦྱང་བར་བྱ་སྟེ། རྒྱལ་སྲས་ཞི་བ་ལྷས། གང་ཞིག་བདག་དང་གཞན་རྣམས་ནི། །མྱུར་དུ་བསྐྱབ་པར་འདོད་
པ་དེས། །བདག་དང་གཞན་དུ་བརྗེ་བ་ཡི། །གསང་བའི་དམ་པ་སྤྱད་པར་བྱ། །ཞེས་དང་། དབུ་མ་རིན་ཆེན་ཕྲེང་བ་ལས། བདག་ལ་དེ་དག་སྡིག་སྨིན་ཞིང་། །བདག་བདེ་མ་ལུས་དེར་སྨིན་ཤོག །ཅེས། 
གཞན་ཡང་སེམས་དཔའ་ཆེན་པོ་རྣམས་ཀྱི་མན་ངག་ལས་རྒྱས་པར་བྱུང་བ་ལྟར་ན། དང་པོར་རང་གི་བདེ་བ་དང་། དགེ་བའི་དངོས་པོ་མ་ལུས་པ་ཐམས་ཅད་སྣ་བུག་གཡོན་པ་ནས་རླུང་ལ་འཁྲིལ་
བའི་འོད་དཀར་པོའི་རྣམ་པ་ཅན་སེམས་ཅན་ཐམས་ཅད་ལ་དེ་སྙེད་དུ་ཁྱབ་པ་འཕྲོས་ཏེ་སེམས་ཅན་རྣམས་ཀྱི་སྣ་བུག་གཡོན་པར་ཞུགས། བདུད་རྩི་ཆར་པ་ཟིམ་ཟིམ་དུ་འཐོར་བ་ལྟ་བུ་གནས་སྐབས་

༄༅། །སུ་བདེ་བ་ཇི་སྙེད་པ་དང་། མཐར་ཐུག་དགེ་བ་དམ་པས་འབྱོར་པར་མོས་ཤིང་། དེ་བཞིན་དུ་རླུང་ཚུར་རྔུབ་པ་དང་མཉམ་དུ་སེམས་ཅན་མ་ལུས་པའི་རྒྱུ་དུས་ཀྱི་སྡིག་པ་མི་དགེ་བ། འབྲས་
དུས་ཀྱི་སྡུག་བསྔལ་སྣ་ཚོགས་པ་འདུས་ཏེ་སྣ་བུག་གཡས་ནས་བྱུང་། རང་གི་སྣ་བུག་གཡོན་པ་ནས་ཞུགས་ཏེ་སྙིང་གི་ནང་དུ་ཁ་རྡུལ་བུ་ཡུག་ཚུབས་པ་ལྟར་སིབ་སིབ་ཐིམ་པར་བསྒོམ་ཞིང་། དེ་ལ་
འགྱོད་པའི་གནས་ཕྲ་མོ་ཙམ་མི་སྐྱེ་བར་དགའ་བ་ཡི་རང་བ་ཆེས་ཆེར་བསྐྱེད་ཅིང་བྱེ་བྲག་ཏུ་དགེ་བཅུ་འབྲས་བཅས་ཕར་གཏོང་། མི་དགེ་བཅུ་འབྲས་བཅས་ཚུར་ལེན། བསླབ་གསུམ་ཕར་གཏོང་རྩ་
ཉོན་ཉེ་ཉོན་ཚུར་ལེན། ཉན་རང་ཐེག་པ་ཆེན་པོའི་ལམ་རྣམས་ཕར་གཏོང་། ཤེས་སྒྲིབ་ཚུར་ལེན། བྱང་སེམས་ཚོགས་སྦྱོར་བ་རྣམས་ལ། མཐོང་ལམ་དང་ས་དང་པོ་གཉིས་པ་གཏོང་བ་ནས་ས་བཅུ་པ་
ལ་སངས་རྒྱས་པའི་སྤངས་རྟོགས་ཀྱི་ཡོན་ཏན་ཐམས་ཅད་ཕར་གཏོང་། མཐོང་སྤངས་དང་སྒོམ་སྤངས་ཉོན་ཤེས་ཀྱི་སྒྲིབ་པ་ཐམས་ཅད་ཚུར་ལེན་མཐར་སེམས་ཅན་ཐམས་ཅད་བཅོམ་ལྡན་འདས་

ཤཱཀྱ་ཐུབ་པ་ལྟ་བུ་འབའ་ཞིག་ཏུ་སོང་སྙམ་དུ་དམིགས་པ་སྙིང་ནས་ཐེབས་པར་བྱ་ཞིང་དགའ་བ་བསྒོམ་པར་བྱའོ། །གཉིས་པ་དངོས་གཞི་བྱང་ཆུབ་སེམས་ཀྱི་ངོ་བོ་ནི། བླ་མེད་བདེ་ལ་བདག་གིས་དགོད་
བྱ་ཞེས། །སེམས་ནི་བྱང་ཆུབ་དམ་པར་བསྐྱེད་བྱས་ནས། །ཞེས་རྐང་པ་གཉིས་ཀྱིས་བསྟན་ལ། དེ་ཡང་མགོན་པོ་བྱམས་པས། སེམས་བསྐྱེད་པ་ནི་གཞན་དོན་དུ། །ཡང་དག་རྫོགས་པའི་བྱང་།
ཆུབ་འདོད། །ཅེས་པས། གཞན་དོན་དུ་ཡང་དག་པར་རྫོགས་པའི་བྱང་ཆུབ་ལ་དམིགས་ཤིང་། རང་གི་གྲོགས་རྫོགས་བྱང་དོན་གཉེར་གྱི་འདུན་པ་དང་མཚུངས་ལྡན་དུ་གྱུར་པའི་ལམ་གྱི་འཇུག་སྒོའི་
རིགས་སུ་གནས་པའི་ཐེག་ཆེན་འཕགས་པའི་གཙོ་བོའི་ཡིད་ཀྱི་རྣམ་རིག་ཁྱད་པར་ཅན་ལྟ་སྤྱོད་གཉིས་ལས་སྤྱོད་པ་གཙོ་ཆེ་བ་ཐེག་ཆེན་ཀུན་རྫོབ་སེམས་བསྐྱེད་ཀྱི་མཚན་ཉིད། སེམས་ཅན་ཐམས་
ཅད་བླ་ན་མེད་པའི་བདེ་བ་དམ་པ་ལ་བདག་གིས་དགོད་པར་བྱའོ་སྙམ་པའི་བསམ་པ་བཟང་པོ་དང་ལྡན་པས་སྤྱོད་པ་ཉམས་ལེན་གྱི་བྱ་བ་ལ་ལྟོས་མི་དགོས་པ་སྨོན་པ་སེམས་བསྐྱེད་ཞེས་དང་། དེ་

༄༅། །ལྟར་ཡིད་ཀྱི་སྨོན་པ་ཙམ་དུ་མ་བཞག་པར་བླ་མེད་བྱང་ཆུབ་སྒྲུབ་པའི་ཐབས་འཇུག་སྡོམ་ཐོབ་ཅིང་སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པ་ལ་ལྟོས་དགོས་པ་འཇུག་པ་སེམས་
བསྐྱེད་དེ། ཞི་བ་ལྷས། འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་གསུངས་སོ། །དེ་ལྟར་
སྨོན་འཇུག་གི་སེམས་བསྐྱེད་གཉིས་དང་ལྡན་པས། རྣམ་པར་དག་པའི་སེམས་ནི་བྱང་ཆུབ་དང་མཐུན་པ་བསྐྱེད་པ་སྟེ། ཆོས་ཐམས་ཅད་དང་སེམས་ཉིད་ནམ་མཁའ་ལྟ་བུ་སྤྲོས་མཚན་བྲལ་བ་ཡེ་
ནས་རྣམ་པར་དག་པ་འོད་གསལ་བ་ནི་བྱང་ཆུབ་དོན་དམ་པ་ཡིན་ལ་དེ་དང་མཐུན་པའི་སེམས་བསྐྱེད་པ་ནི། གཉིས་སྣང་ནུབ་པའི་ཐེག་ཆེན་འཕགས་པའི་གཙོ་བོ་ཡིད་ཀྱི་རྣམ་རིག་ཁྱད་པར་ཅན་
གང་ཞིག་མི་གནས་པའི་མྱང་འདས་སྒྲུབ་བྱེད་ཀྱི་བསམ་པ་ཕུན་ཚོགས་ཀྱི་རིགས་སུ་གནས་པའི་ལྟ་སྤྱོད་གཉིས་སུ་ཕྱེ་བའི་ལྟ་བའི་ཆར་གཏོགས་པའི་མཁྱེན་པ་དོན་དམ་སེམས་བསྐྱེད་ཀྱི་མཚན་ཉིད་དེ།

བྱང་ཆུབ་ཏུ་སེམས་བསྐྱེད་པ་ཆེན་པོའི་མདོ་ལས། བྱང་ཆུབ་སེམས་དཔའ་འོད་སྲུངས་ཀྱིས་གསོལ་པ་བཅོམ་ལྡན་འདས་སེམས་ཇི་ལྟར་བསྐྱེད་པར་བགྱི། བཀའ་སྩལ་པ། ཆོས་ཐམས་ཅད་ནམ་
མཁའ་ལྟར་མཚན་ཉིད་མེད་ཅིང་ཡེ་ནས་འོད་གསལ་བ་རྣམ་པར་དག་པ་དེ་ལ་ནི་བྱང་ཆུབ་ཅེས་བྱའོ། །དེ་དང་མཐུན་པའི་སེམས་སྔོན་མ་སྐྱེས་པའི་སེམས་རིན་པོ་ཆེ་སྐྱེས་པ་ལ་ནི་བྱང་ཆུབ་ཏུ་སེམས་
བསྐྱེད་པ་ཞེས་བྱའོ། །ཞེས་གསུངས་པ་ལྟར། སེམས་བསྐྱེད་པར་བྱས་ནས་མི་ཉམས་པ་གོང་ནས་གོང་དུ་འཕེལ་བའི་ཐབས་ལ་བརྩོན་ཞེས་ཤུགས་ཀྱིས་བསྟན་ཏོ། །གསུམ་པ་རྗེས་ཀྱི་བསླབ་བྱའི་
རིམ་པ་ནི། ཕྱིན་དྲུག་སྤྱོད་པས་ཉིན་མཚན་འདའ་བར་ཤོག །ཅེས་རྐང་བ་གཅིག་གོ དེ་ཡང་སྨོན་པའི་བསླབ་བྱ་བདག་གཞན་བརྗེ་བ་གཏོང་ལེན་དུ་བསྟན་ལ། འཇུག་པའི་བསླབ་བྱ་ཕ་རོལ་ཕྱིན་པ་
དྲུག་ལ་བསླབ་པ་ནི། སྦྱིན་པ་རྣམ་བཞི་རྟག་ཏུ་སྦྱིན། ཞེས་པས་ཟང་ཟིང་དང་། མི་འཇིགས་པ་དང་། ཆོས་དང་། བྱམས་པ་སྟེ་བཞི་རྣམས་གང་འགྲུབ་གང་ལྕོགས་སུ་བྱ་སྙམ་པ་སྦྱིན་པའི་གོ་ཆ་དང་།

༄༅། །སོ་སོ་ཐར་དང་བྱང་ཆུབ་སེམས། །རིག་འཛིན་ནང་གི་སྡོམ་པ་སྟེ། །སྡོམ་པ་གསུམ་ལ་གནས་པར་བྱ། །ཞེས་པས། སོ་ཐར་དང་། བྱང་སེམས། རིག་པ་འཛིན་པ། སྔགས་ཏེ་སྡོམ་པ་
གསུམ་གྱིས་བསླབ་པ་དང་མི་འགལ་བར་བྱ་ཞིང་། ཕན་ཚུན་ནང་འགལ་བ་རྣམས་གོང་མའི་ལམ་ལྟར་བྱ་སྙམ་པ་ཚུལ་ཁྲིམས་ཀྱི་གོ་ཆ་དང་། ཞེ་སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་
ཐུབ་མེད། །ཅེས་གསུངས་པ་ལྟར། གཞན་གྱི་གནོད་པ་བྱེད་པ་ལ་ཇི་མི་སྙམ་པ་དང་། ལམ་ཉམས་སུ་ལེན་པའི་སྡུག་བསྔལ་དངོས་སུ་ལེན་པ་དང་ཆོས་ཟབ་མོ་ལ་ངེས་པར་སེམས་པའི་བཟོད་པ་སྟེ།
བཟོད་པའི་གོ་ཆ་བགོ་བ་དང་། འདི་ལྟར་བརྩོན་ལ་བྱང་ཆུབ་གནས། །ཞེས་གསུངས་པ་ལྟར། ལུས་ངག་ཡིད་གསུམ་དགེ་བ་ཁོ་ན་ལ་བརྩོན་པར་བྱའོ་སྙམ་པ་བརྩོན་འགྲུས་ཀྱི་གོ་ཆ་དང་། ཞི་ནས་
རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་གསུངས་

པ་ལྟར། རྣམ་པར་གཡེང་བ་སྤངས་ཏེ་ལྷག་མཐོང་གི་རྟེན་དུ་གྱུར་པའི་ཁ་ཕྱིར་ལས་དང་ནང་ལྟས་དང་། ནམ་མཁས་མཚོན་པའི་ཞི་གནས་ཏེ། གང་ཡང་རུང་བ་ལ་མཉམ་པར་བཞག་པར་བྱའོ་སྙམ་པ་།
བསམ་གཏན་གྱི་གོ་ཆ་དང་། ཉོན་མོངས་ཤེས་བྱའི་སྒྲིབ་པ་ཡི། །མུན་པའི་གཉེན་པོ་སྟོང་པ་ཉིད། །མྱུར་དུ་ཐམས་ཅད་མཁྱེན་འདོད་པས། །དེ་ནི་ཇི་ལྟར་བསྒོམ་མི་བྱེད། །ཅེས་དང་
རྣམས་ཀྱིས་མི་སློབ་པའི། །དངོས་དེ་འགའ་ཡང་ཡོད་མ་ཡིན། །ཞེས་གསུངས་པ་ལྟར། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་དང་། ཤེས་བྱ་རིག་པའི་གནས་ལྔ་ལ་ཅི་ནུས་སུ་བསླབ་ཅིང་
འདྲིས་པར་བྱ་སྙམ་པ་སྟེ། ཤེས་རབ་ཀྱི་གོ་ཆའོ། །དེ་ལྟར་ཕར་ཕྱིན་དྲུག་ལ་བསླབ་པའོ། །ཡན་ལག་ཏུ་བསྡུ་བའི་དངོས་པོ་བཞི་ཡི་ནི། །གཞན་གྱིས་དོན་ལ་རྩོལ་བར་བྱ། །ཞེས་གསུངས་པ་ལྟར།
སྦྱིན་པ་གཡབ་མོ་འདྲ་བས་བོས་ནས་སྙན་པར་སྨྲ་བའི་ཆོས་བཤད་དེ་དོན་སྤྱོད་པས་བག་ཕབ་ལ། དོན་མཐུན་པའི་སྒོ་ནས་གཞན་དོན་བྱ་སྙམ་པ་སྟེ། བསྡུ་དངོས་བཞི་ཡི་གོ་ཆ་དང་། །དངོས་སམ་

༄༅། །ཡང་ནི་བརྒྱུད་ཀྱང་རུང་། །སེམས་ཅན་དོན་ལས་གཞན་མི་སྤྱད། །ཅེས་པས། དངོས་སམ་བརྒྱུད་ནས་གཞན་དོན་ཁོ་ན་བྱ་སྙམ་པ། གཞན་དོན་སྒྲུབ་པའི་གོ་ཆ་དང་མི་འབྲལ་བར་བྱའོ། །
ཞེས་པས་རྒྱ་སྟོན་འཇམ་དབྱངས་ཀུན་དགའ་བརྩོན་འགྲུས་ཀྱི་གསུངས་བཞིན། རྒྱལ་བའི་སྲས་པོས་སྤྱོད་པ་བྱ་དཀའ་བ་དེ་ལྟ་བུ་བརྩོན་པས་ཉིན་མཚན་གྱི་དུས་འདའ་བར་ཤོག་ཅིག་ཅེས་སྨོན་པའོ། ། །
ཉམས་ལེན་སྐྱེས་བུ་གསུམ་གྱི་ལམ་ལ་བློ་སྦྱང་བར་སྨོན་པ་ལའང་གཉིས་ལས། དང་པོ་ལམ་སྟེགས་སྐྱེས་བུ་ཆུང་འབྲིང་གི་ལམ་ལ་བློ་སྦྱང་བར་སྨོན་པ་ནི། མངོན་མཐོ་སྒྲུབ་བྱེད་རྒྱལ་བའི་གསུང་རབ་ཀྱི། །
ནས། ངེས་པར་འབྱུང་བས་སྲིད་ལས་གྲོལ་བར་ཤོག །ཅེས་ཤོ་ལོ་ཀ་གཅིག་དང་རྐང་པ་གཉིས་ཀྱིས་བསྟན་ལ། དེ་ལ་ཕྱི་མ་མངོན་པར་མཐོ་བའི་ལུས་རྟེན་ཁྱད་པར་ཅན་སྒྲུབ་པར་བྱེད་པའི་རྒྱུ་མི་དགེ་
བཅུ་སྤོང་ཞིང་དགེ་བ་བཅུའི་ལས་ལམ་བསྒྲུབ་པ་དང་། རྒྱལ་བའི་གནས་འཇོག་གི་མདོ་སོགས་ལས་གསུངས་པའི་བསྙེན་གནས་ཡན་ལག་བརྒྱད་པ་མཐོ་རིས་ཐོབ་ཐབས་གཙོ་བོར་སྟོན་པའི་གསུང་

རབ་ཀྱི་དོན་རྣམས་ལ་ནན་ཏན་ཏུ་བརྩོན་པ་ནི་སྐྱེས་བུ་བློ་ཆུང་ངུའི་འཇུག་ངོགས་ཀྱི་ལམ་དང་ནི། རང་དོན་ཞི་བདེ་ཙམ་ལ་དམིགས་ནས་ཐར་པ་བྱང་ཆུབ་ཉེར་ཞི་གཉིས་སྒྲུབ་པའི་ཐབས་གང་ཟག་
གི་བདག་མེད་ཆོས་བདག་མེད་ཕྱེད་ཙམ་རྟོགས་ཤིང་དམ་པའི་ཆོས་འདུལ་བའི་སྡེ་སྣོད་དང་རྟེན་འབྲེལ་བཅུ་གཉིས་ཀྱི་ཐབས་ལ་བརྟེན་ནས་ཚུལ་བཞིན་དུ་བརྩོན་པ་ཡི་ཉན་རང་གཉིས་ཀའི་ཐེག་པའི་
ཆོས་ཀྱི་སྒོའི་རྣམ་གྲངས་ཇི་སྙེད་པ་ཀུན་གྱི་བརྗོད་བྱའི་དོན་རྣམས་ཐེག་པ་ཆེན་པོའི་ལམ་སྟེགས་ཡིན་ཞིང་། སྐྱེས་བུ་གསུམ་ལས་བློ་འབྲིང་གི་འཇུག་ངོགས་ཀྱི་ལམ་གྱི་རིམ་པ་སྟེ། དེ་དག་ལ་སྶ
བརྟེན་ནས་འཁོར་བ་ལས་ངེས་པར་འབྱུང་བས་བློ་ཁྱད་པར་ཅན་བསྐྱེད་ཅིང་སྲིད་པའི་སྡུག་བསྔལ་བཙོན་དོང་དང་མེ་འོབས་ལྟ་བུ་ལས་གྲོལ་བར་ཤོག་ཅེས་སྨོན་པའོ། །གཉིས་པ་ལམ་དངོས་སྐྱེས་
བུ་ཆེན་པོའི་ལམ་ལ་བློ་སྦྱོང་བར་སྨོན་པ་ནི། རྣམ་མཁྱེན་གོ་འཕང་མྱུར་དུ་སྒྲུབ་པའི་ཐབས། །ནས། བདེན་གཉིས་ཟབ་མོའི་གནད་ལ་གོམས་པར་ཤོག །ཅེས་ཤཱ་ལོ་ཀ་གཉིས་དང་རྐང་པ་གཉིས་ཀྱིས་

༄༅། །བསྟན་ལ། དེ་ལ་གཞན་དོན་དུ་རྣམ་པ་ཐམས་ཅད་མཁྱེན་པའི་གོ་འཕང་བླ་ན་མེད་པ་མྱུར་དུ་སྒྲུབ་པར་བྱེད་པའི་ཐབས་ནི། རྒྱུད་ལམ་བྱེད་ཕ་རོལ་ཏུ་ཕྱིན་པ་དང་འབྲས་བུ་ལམ་བྱེད་གསང་
སྔགས་ཏེ། ཐེག་པ་ཆེན་པོ་གཉིས་ཡིན་ལ། དེ་རྣམ་གཉིས་ལས་ཡང་དག་པར་ཇི་བཞིན་དུ་གསུངས་པའི་སྤྱོད་པ་རྒྱ་ཆེ་བ་དང་། དོན་ཟབ་པའི་གསང་བ་བསམ་མི་ཁྱབ་པ་མ་ལུས་པ་ཇི་སྙེད་པ་ཀུན་
སྐྱེས་བུ་གསུམ་ལས་བློ་ཆེན་པོའི་ལམ་གྱི་འཇུག་སྒོ་བླ་ན་མེད་པའི་རིམ་པ་སྟེ། དེ་ལྟ་བུའི་ཐེག་པ་ཆེན་པོའི་རྗེས་སུ་ཞུགས་པ། བདག་གིས་སྔོན་རྒྱལ་སྲས་བྱང་ཆུབ་སེམས་དཔའ་དང་། སྔགས་
ཀྱི་རིག་པ་འཛིན་པ་རྣམས་ཀྱིས་ཇི་ལྟར་བསླབ་པའི་གནས་མ་ལུས་པ་ཉེ་བར་རང་རྒྱུད་ལ་བླངས་བར་བྱ་བ་ནི་སྨོན་པ་ལས། དེ་ལ་ཇི་ལྟར་བསླབ་ན། རྟོགས་པར་བྱ་བའི་ཆོས་དང་། ཉམས་སུ་བླངས་
པའི་ཆོས་སོ། །དང་པོ་ལ། ཤེས་བྱ་སྤྱིའི་ཆོས་ཀྱི་གནས་ལུགས་རྟོགས་པར་བྱ་བ་དང་། ཤེས་པ་རང་གི་གནས་ལུགས་རྟོགས་པར་བྱ་བའོ། །དང་པོ་ལ་ཤེས་བྱའི་ཆོས་ཐམས་ཅད་རེ་ཞིག་བདེན་།

པ་གཉིས་སུ་རྟོགས་པར་བྱ་བ་དང་། མཐར་ཐུག་བདེན་པ་དབྱེར་མེད་རྟོགས་པར་བྱ་བའོ། །དེ་ལས་དང་པོ་ནི། སྤྱིར་ཤེས་བྱའི་གཤིས་ཆོས་ཀྱི་དབྱིངས་སྤྲོས་པ་ཐམས་ཅད་དང་ཡེ་ནས་བྲལ་བ་ལ་
བདེན་པ་གཉིས་ལ་སོགས་པའི་མིང་གི་གདགས་གཞི་མ་གྲུབ་ཀྱང་། སེམས་ཅན་རྣམས་ཀྱི་དེ་ཉིད་མ་ཤེས་པ་ཤེས་པར་བྱ་བའི་ཐབས་སུ། ཐམས་ཅད་མཁྱེན་པས་ཤེས་ངོ་གཉིས་ལ་འཁྲུལ་པའི་
ཤེས་པ་དང་མ་འཁྲུལ་པའི་ཤེས་པའོ། །ཤེས་བྱའི་ཆོས་ཐམས་ཅད་རེ་ཞིག་བདེན་པ་གཉིས་སུ་ཕྱེ་ནས་བརྟགས་པ་ཙམ་མོ། །དེ་ལ་ཀུན་རྫོབ་བདེན་པའི་ངོ་བོ་ནི་འཁྲུལ་པའི་བློ་དང་དེའི་ཡུལ་སྣང་
ཐམས་ཅད་དོ། །ངེས་ཚིག་ནི་ཀུན་ཞེས་པ་ནི་འཁྲུལ་པའི་བློ་སྣང་མ་ལུས་པའོ། །རྫོབ་ཞེས་པ་ཐམས་ཅད་བརྫུན་པ་དང་། བསླུ་བ་གསོག་གསོབ། ཡ་མ་བརླ། སྙིང་པོ་མེད་པས་སམ་ཡང་དག་པའི་དོན་
ལ་སྒྲིབ་པས་ན་ཡང་རྫོབ་ཅེས་བྱའོ། །བདེན་པ་ནི་འཁྲུལ་པའི་བློ་ངོར་བདེན་པའམ། འཁྲུལ་པ་ཉིད་དུ་བདེན་པས་སོ། །དབྱེ་བ་ལོག་པ་དང་ཡང་དག་པའི་ཀུན་རྫོབ་གཉིས། དེ་ལ་བོད་སྟོན་ཕལ་ཆེར་

༄༅། །གྱིས་ནི། སྣང་ལ་དོན་བྱེད་ནུས་པ་ནམ་མཁའི་ཟླ་བ་ལྟ་བུ་ནི་ཡང་དག་པའི་ཀུན་རྫོབ། སྣང་ལ་དོན་བྱེད་མི་ནུས་པ་ཆུ་ནང་གི་ཟླ་བ་ལྟ་བུ་ནི་ལོག་པའི་ཀུན་རྫོབ་ཏུ་འཆད། ཡང་དག་ཀུན་
རྫོབ་ཀྱི་མཚན་ཉིད་བཞི་སྟེ། མཐུན་པར་སྣང་བ་ནི་༡མཁས་པ་པཎྜི་ཏ་ནས་བླུན་པོ་བ་གླང་རྫིའུ་ཡན་ཆད་ལ་སྣོད་བཅུད་ཀྱི་སྣང་བ་འདི་མཐུན་པར་སྣང་བས་སོ། །དོན་བྱེད་ནུས་པ་ནི་༢ས་ཡི་འགྲོ་བ་
ཐམས་ཅད་ཀྱི་རྟེན་བྱེད་པ་ལ་སོགས་པ། དངོས་པོ་ཐམས་ཅད་རང་རང་གི་དོན་བྱེད་པ་ནུས་པས་སོ། །རྒྱུ་རྐྱེན་གྱི་བསྐྱེད་པ་ནི་༣འབྱུང་བ་བཞི་ལ་སོགས་པའི་རྒྱུ་རྐྱེན་སྣ་ཚོགས་ལས་སྐྱེས་པས་སོ། །
བརྟགས་ན་དབེན་པ་ནི་༤དེ་དག་ལ་དབུ་མའི་གཏན་ཚིགས་ཆེན་པོ་བཞིས་བརྟགས་ན་རང་བཞིན་མེད་པས་སོ། །ཞེས་འཆད་དོ། །སློབ་དཔོན་ཀླུ་སྒྲུབ་ཀྱི་དབུ་མ་ཆེན་པོའི་ལུགས་ཀྱིས་སེམས་ཙམ་
མན་ཆད་ཀྱི་གྲུབ་མཐའ་ངན་པའི་རྟོག་པ་ཐམས་ཅད་ལོག་པའི་ཀུན་རྫོབ་ཏུ་བཞག་གོ ཡང་དག་པའི་ཀུན་རྫོབ་ནི་དབུ་མའི་ལྟ་བ་རྟོགས་པའི་རྣལ་འབྱོར་པས་ཀུན་རྫོབ་ཇི་ལྟར་སྣང་བའི་མཚན་ཉིད་

སྒྱུ་མའི་དཔེ་བརྒྱད་ལྟར་རྟོགས་པའོ། །སྔར་གྱི་མཚན་ཉིད་བཞི་དེ་ལོག་ཤེས་འབའ་ཞིག་གི་མཚན་ཉིད་ཡིན་ལ། འདིའི་ལུགས་ཀྱི་མཐུན་པར་སྣང་བ་ནི། ༡དབུ་མའི་ལྟ་བ་རྟོགས་པའི་རྣལ་
འབྱོར་པ་རྣམས་ལ་སྣང་བ་འདི་སྒྱུ་མའི་དཔེ་བརྒྱད་ལྟར་བརྫུན་སྣང་མེད་སྣང་དུ་མཐུན་པར་སྣང་བས་སོ། །དོན་བྱེད་ནུས་པ་ནི། ༢སྣང་བ་བརྫུན་པ་ཤེས་པ་དེས་འཁོར་བ་སྤངས་ཤིང་ཐར་པ་ཐོབ་པའི་
དོན་ནུས་པའོ། །རྒྱུ་རྐྱེན་གྱིས་བསྐྱེད་པ་ནི། ༣སྣང་བ་བརྫུན་པར་རྟོགས་པ་དེ་བླ་མའི་གདམས་ངག་དང་རང་གི་ཚོགས་གཉིས་བསགས་པའི་རྒྱུ་རྐྱེན་གྱིས་བསྐྱེད་པའོ། །བརྟག་ན་དབེན་པ་ནི། ༤དོན་
དམ་པར་བརྫུན་པའི་སྣང་བ་ཙམ་ཡང་མ་གྲུབ་སྟེ། ཆོས་ཐམས་ཅད་ཡོད་མེད་བདེན་རྫུན་གྱིས་སྟོང་ཞིང་དབེན་པས་སོ། །ཞེས་ཇོ་བོ་རྗེས་བཞེད། བཤེས་གཉེས་སྟོན་པའི་ཞལ་ནས། འཇིག་རྟེན་ཆོས་
མཆོག་མན་ཆད་ཀྱི་སོ་སོའི་སྐྱེ་བོའི་བློ་ལ་སྣང་ཚད་ལོག་པའི་ཀུན་རྫོབ་ཏུ་འགྲོ་སྟེ་ལོག་ཤེས་ཀྱིས་བསྒྲུབ་པ་ཡིན་པའི་ཕྱིར། ཞེས་དང་། ས་དང་པོ་ཡན་ཆད་ཀྱི་རྗེས་ཐོབ་ཀྱི་སྣང་བ་དེ་ཐམས་ཅད་ཡང་

༄༅། །དག་པའི་ཀུན་རྫོབ་ཞེས་བྱ་སྟེ། སྣང་བ་ཙམ་གཅིག་མ་འགགས་པས་ཀུན་རྫོབ་ཡིན་ལ། དེ་ཉིད་བརྫུན་པ་ལ་བརྫུན་པ་མངོན་སུམ་དུ་གཟིགས་ཤིང་། དེ་ཉིད་ལམ་དུ་འགྲོ་བའི་ཕྱིར་གཟིགས་
པ་ཕྱིན་ཅི་མ་ལོག་པ་ཡིན་པས་ཡང་དག་ཀུན་རྫོབ་ཡིན་ནོ། །ཞེས་གསུངས་ཏེ། དེ་ལྟར་ཀུན་མཁྱེན་པྲཛྙཱ་རསྨིས་བཞེད་དེ། སྤྱིར་དམྱལ་བ་མནར་མེད་པ་ནས་ས་བཅུ་པའི་རྗེས་ཐོབ་ཀྱི་སྣང་བ་དེ་ཐམས་
ཅད་ཀུན་རྫོབ་ཡིན་ལ། དེ་ཡང་སོ་སོའི་སྐྱེ་བོའི་སྣང་ཚད་ཐམས་ཅད་རང་གི་བློའི་འཁྲུལ་པས་བསྐྱེད་པའི་སྣང་བ་ཡིན་ནོ། །དེ་ཡང་སོ་སོའི་སྐྱེ་བོ་གྲུབ་མཐས་བློ་མ་བསྒྱུར་བ་དང་། ལས་དང་པོ་ལ་
སྣང་ཚད་ལོག་པའི་ཀུན་རྫོབ་ཡིན་ཏེ། དེ་ལ་ལོག་པ་ལས་ཀུན་རྫོབ་ཡང་དག་པའི་སྒྲ་མི་འཇུག་གོ །འོ་ན་སོ་སོ་སྐྱེ་བོའི་བློ་སྣང་ཀུན་རྫོབ་ལ་དབྱེ་བ་མེད་དམ་ཞེ་ན། དབྱེ་བ་ཡོད་དེ། སྣང་ལ་དོན་
བྱེད་ནུས་པ་ཟླ་བ་གཅིག་ཏུ་སྣང་བ་དཀར་པོའམ་ཆེན་པོའི་གཞི་ལྟ་བུ་དང་། དོན་བྱེད་མི་ནུས་པ་སྨིག་རྒྱུའི་ཆུའམ་རི་མོའི་མར་མེ་ལྟ་བུ་གཉིས། མིག་སྐྱོན་ཅན་གྱི་ཟླ་བ་གཉིས་སྣང་ལྟ་བུ་དང་། སྐྱོན་

མེད་ཀྱི་ཟླ་གཅིག་ལྟ་བུ་སྣང་བ་དང་གཉིས། རྟག་པ་ཡུན་རིང་བ་ད་ལྟར་གྱི་སྣོད་བཅུད་ཀྱི་སྣང་བ་དང་། ཡུན་ཐུང་བ་རྨི་ལམ་ཡུལ་གྱི་སྣང་བ་ལྟ་བུ་གཉིས་དང་། སྣང་བ་རང་ལོག་ཏུ་འགྲོ་བ་སྒྱུ་མ་ལྟ་བུ་
དང་སྣང་བ་རང་ལོག་ཏུ་མི་འགྲོ་བ་ཉིན་པར་གྱི་སྣང་བ་ལྟ་བུ་གཉིས་སོགས་དབྱེ་བ་ཡོད་དེ། དེ་ཐམས་ཅད་ལོག་པའི་ཀུན་རྫོབ་འབའ་ཞིག་ཡིན་པས་ཡང་དག་གི་སྒྲ་མི་འཇུག་གོ །མོས་པས་སྤྱོད་པ་
རྣམས་ལ་ནི། རྟོགས་པའི་རྩིས་ཟིན་པའི་དུས་ན་སྣང་བ་ཐམས་ཅད་ཡང་དག་ཀུན་རྫོབ་ཡིན་ལ། རྟོགས་པའི་རྩིས་མ་ཟིན་པའི་དུས་ན་ལོག་པའི་ཀུན་རྫོབ་ཡིན། ས་ཐོབ་ནས་ཡར་སྣང་ཚད་ཡང་དག་པའི་
ཀུན་རྫོབ་འབའ་ཞིག་ཡིན་པས་སོ། །འཇིག་རྟེན་པའི་སྣང་བ་ཐམས་ཅད་བརྫུན་པ་ལ་བརྫུན་པར་མ་ཤེས་པ་དེ་ཉིད་ཕྱིན་ཅི་ལོག་པ་འཁྲུལ་པས་བསྐྱེད་པ་ཡིན་ནོ། །ལས་དང་པོ་པ་ནས་ས་བཅུ་པའི་
བར་རྗེས་ཐོབ་ཀྱི་སྣང་བ་དེ་དག་གང་གིས་བསྐྱེད་ཅེ་ན། དེ་ནི་སྔར་ཐོག་མ་མེད་པ་ནས་དངོས་པོར་འཛིན་པའི་བག་ཆགས་འཐུག་པོ་ཡོད་པ་རྣམས། ལམ་བསྒོམས་པའི་སྟོབས་ཀྱིས་དངོས་འཛིན་དེ་

༄༅། །ལས་བྱུང་བའི་ཉོན་མོངས་པ་མངོན་གྱུར་རྣམས་སྤངས་ཀྱང་དེའི་བག་ཆགས་མ་སྤངས་པས་བག་ཆགས་ཀྱིས་བསྐྱེད་པ་སྟེ། དཔེར་ན་གླ་རྩི་བསལ་ཀྱང་སྣོད་སྟོང་པ་ལ་གླ་རྩིའི་དྲི་མནམ་
པ་ལྟ་བུའོ། །བག་ཆགས་རྩ་བ་ནས་སྤངས་པའི་སངས་རྒྱས་ལ་སྣང་བ་གང་ཡང་མེད་དོ། །དོན་དམ་སྤྲོས་བྲལ་འབའ་ཞིག་དུ་གནས་པའོ། །སྔགས་ཀྱི་དབང་དུ་བྱས་ན། ཐ་མལ་གྱི་སྣོད་བཅུད་ལ་
དངོས་པོར་ཞེན་པ་ལོག་པའི་ཀུན་རྫོབ་དེའི་གཉེན་པོར་སྣོད་བཅུད་དག་པའི་ལྷ་དང་གཞལ་ཡས་ཁང་སྒྱུ་མ་ལྟ་བུར་བསྒྱུར་ནས་བསྒོམས་པ་ནི་ཡང་དག་པའི་ཀུན་རྫོབ་བོ། །དོན་དམ་པའི་ངོ་བོ་ནི། 
ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བའོ། །ངེས་ཚིག་ནི། དོན་དམ་པ་ཞེས་པ་ནི་ཕྱིན་ཅི་མ་ལོག་པའི་ཤེས་པ་སྟེ། དེ་ཡང་ཐར་པ་འདོད་པ་རྣམས་ཀྱི་དོན་དུ་གཉེར་བྱ་ཡིན་པས་ན་དོན་
ཞེས་བྱའོ། །དེ་མི་བསླུ་བས་ན་དམ་པ་ཞེས་བྱའོ། །བདེན་པ་ཞེས་བྱ་བ་ནི་ཕྱིན་ཅི་མ་ལོག་པའི་ཤེས་པའི་ངོ་བོར་བདེན་པས་སོ། །ཡང་ན་དུས་ཐམས་ཅད་དུ་འཕོ་འགྱུར་མེད་པ་བདེན་པའོ། །དོན་

དམ་པའི་བདེན་པའི་དབྱེ་བ་ནི། སྤྱིར་ཤེས་བྱ་དོན་དམ་པ་ཆོས་ཀྱི་དབྱིངས་སྤྲོས་བྲལ་གྱི་ངོ་བོ་ལ་དབྱེ་བ་མེད་དོ། །འོན་ཀྱང་དེ་ཉིད་མངོན་དུ་གྱུར་མ་གྱུར་ཀྱི་ལྡོག་པས་ཕྱེ་ན་གཉིས་ཏེ། གཤིས་ཀྱི་
དོན་དམ་པ་དང་། དེ་ཉིད་རྟོགས་པ་མངོན་དུ་གྱུར་པའི་དོན་དམ་པའོ། །ཡང་ཐོས་བསམ་སྒོམ་གསུམ་གྱིས་བགྲོ་འདོགས་ཆོད་པའི་དོན་དམ་པ་དང་། རྣལ་འབྱོར་བས་ཉམས་སུ་མྱོང་བའི་དོན་དམ་པའོ།། །
ཡང་སོ་སོའི་སྐྱེ་བོའི་དོན་སྤྱི་རྗེས་དཔག་གི་དོན་དམ་དང་། འཕགས་པ་རྣམས་ཀྱི་དོན་རང་གི་མཚན་ཉིད་མངོན་སུམ་གྱི་དོན་དམ་པའོ། །དེ་ལ་མཚན་ཉིད་དུ་རྣམ་གྲངས་ཀྱི་དོན་དམ་པ་དང་། རྣམ་
གྲངས་མ་ཡིན་པའི་དོན་དམ་པ་ཞེས་ཟེར་རོ། །མདོ་ལས། བླ་ན་མེད་པའི་བྱང་ཆུབ་ནི་རྣམ་གྲངས་སུ་མི་འགྱུར་རོ། །ཞེས་སོ། །དེ་ལྟར་བདེན་པ་གཉིས་པོ་དེ་ལ་སྣང་ལུགས་གསུམ་ཡོད་དེ། སྣང་བ་
རང་རྒྱུད་པར་སྣང་ཞིང་ཞེན་པ་དང་བཅས་པ་ནི་སོ་སོའི་སྐྱེ་བོའི་ས་སྟེ། དེ་ཀ་ལ་ལོག་པའི་ཀུན་རྫོབ་ཅེས་བྱ། སྣང་བ་བརྫུན་པར་རྟོགས་ཤིང་ཞེན་མ་ཞེན་པ་དེ་འཕགས་པའི་ས་སྟེ། དེ་ཀ་ལ་ཡང་དག་

༄༅། །པའི་ཀུན་རྫོབ་ཅེས་བྱའོ། །སྣང་བ་དང་མི་སྣང་བ་གང་ཡང་མེད་ཅིང་ཞེན་མ་ཞེན་གྱི་རྩིས་གདབ་མེད་པ་སངས་རྒྱས་ཀྱི་ས་སྟེ། དེ་ཀ་ལ་དོན་དམ་པ་ཞེས་བྱའོ་དེ་དག་གི་དཔེ་ནི་སྒྱུ་མ་ལ་
བྱ་སྟེ། སོ་སོ་སྐྱེ་བོ་ལ་སྣང་ཞིང་ཞེན་པ་དང་བཅས་པའི་དཔེ་ནི་སྒྱུ་མའི་སྔགས་ཐེབས་པའི་ལྟད་མོ་བ་དང་འདྲའོ། །འཕགས་པ་རྣམས་ལ་སྣང་ཡང་ཞེན་པ་མེད་པའི་དཔེ་ནི། སྒྱུ་མ་མཁན་པོ་ཉིད་
དང་འདྲའོ། །སངས་རྒྱས་རྣམས་ལ་སྣང་མི་སྣང་ཞེན་མ་ཞེན་གྱི་རྩིས་གདབ་མེད་པའི་དཔེ་ནི། སྒྱུ་མའི་སྔགས་ཀྱིས་མ་ཐེབས་པའི་མི་དང་འདྲའོ། །འདི་ལ་དགེ་བའི་བཤེས་གཉེན་སྤྱན་སྔ་བ་ཤེས་
པ་དོན་གསུམ་དུ་གཅོད་དེ་ལོག་པའི་ཤེས་པ་དང་། ཀུན་རྫོབ་ཤེས་པའི་ཤེས་པ་དང་། དོན་དམ་ཤེས་པའི་ཤེས་པ་དང་གསུམ་བཞེད། དེའི་ནང་ཚན་དོན་དམ་ཤེས་པའི་ཤེས་པ་ནི། ཆོས་ཐམས་
ཅད་ཀྱི་གནས་ལུགས་ཡོད་མེད་རྟག་ཆད་བདེན་རྫུན་ཐམས་ཅད་ཀྱི་སྤྲོས་པ་ཐམས་ཅད་དང་བྲལ་བའི་ཆོས་ཀྱི་དབྱིངས་རྟོགས་ཏེ། དེ་ལ་ཤེས་མ་ཤེས་ཀྱི་ཐ་སྙད་མེད་དེ། འོན་ཀྱང་དེ་ཁོ་ན་ཉིད་ཁོང་དུ་

ཆུད་པ་ལ་དོན་དམ་ཞེས་བགྲོ་བཏགས་པ་ཙམ་མོ། །འདི་ལ་ཡང་སོ་སོ་སྐྱེ་བོའི་དོན་སྤྱི་རྟོགས་པའི་ཤེས་པ་དང་། ས་དང་པོ་ཡན་གྱི་མཉམ་བཞག་དང་སངས་རྒྱས་ཀྱི་ཡེ་ཤེས་ལ་ཁྱད་པར་མེད་པར་
བཤད་དེ། དེས་ནི་ཤེས་བྱའི་ཆོས་ཐམས་ཅད་རེ་ཞིག་བདེན་པ་གཉིས་སུ་རྟོགས་པར་བྱ་བ་ཙམ་མོ། །གཉིས་པ་མཐར་ཐུག་བདེན་པ་དབྱེར་མེད་དུ་རྟོགས་པར་བྱ་བ་ནི། གལ་ཏེ་རྨོངས་པ་དག་བདེན་
པ་གཉིས་རེའི་རྒྱུ་བཞིན་ངོ་བོ་ཐ་དད་དུ་རྟོགས་ཤིང་། ཀུན་རྫོབ་བྱས་པས་ཡོད་ཡོད་བོར་འཛིན། དོན་དམ་པ་བྱས་པས་མེད་མེད་པོར་འཛིན་དུ་འགྲོ་སྟེ་ཡོད་མེད་གཉིས་སུ་རྟོགས་པས་དབུ་མའི་ལྟ་
བར་མི་བཏུབ་སྟེ།མགོན་པོ་ཀླུ་སྒྲུབ་ཀྱིས། ཡོད་ཅེས་བྱ་བ་རྟག་པར་ལྟ། །མེད་ཅེས་བྱ་བ་ཆད་པར་ལྟེ། །དེ་བས་ཡོད་དང་མེད་པ་ལ། །མཁས་པས་གནས་པར་མི་བྱའོ། །ཞེས་གསུངས་པས། དེ་
བས་ཡོད་མེད་རྟག་ཆད་ལ་སོགས་པ་གང་ལ་ཡང་མི་གནས་པ་དེ་དབུ་མ་ཞེས་ཐ་སྙད་དུ་བརྟགས་པ་ཡིན་ནོ། །དེ་ཡང་ཡང་དག་ཀུན་རྫོབ་རྣལ་མ་གཅིག་རྟོགས་པའི་དུས་རང་ལ་ཡོད་མེད་ཀྱི་མཐའ་

༄༅། །ཐམས་ཅད་དང་བྲལ་ནས་བདེན་པ་དབྱེར་མེད་དུ་འདྲེས་པ་ཡིན་ནོ། །ཡུམ་ལས། རབ་འབྱོར་འཇིག་རྟེན་ཀུན་རྫོབ་ཀྱང་གཞན་ལ་དོན་དམ་པ་ཡང་གཞན་མ་ཡིན་ཏེ། ཀུན་རྫོབ་གང་ཡིན་པ་
དེ་ཉིད་དོན་དམ་པ་དེ་ཁོ་ན་ཉིད་དོ། །ཞེས་དང་། དབུ་མ་བདེན་གཉིས་ལས། ཀུན་རྫོབ་དེ་བཞིན་ཉིད་གང་ཡིན། །དེ་ཉིད་དམ་པའི་དོན་ཕྱིར་བཞེད། །ཅེས་སོ། །དོན་དམ་སངས་རྒྱས་ཀྱི་དགོངས་པ་ཆོས་
ཀྱི་དབྱིངས་ལ་ཡོད་མེད་རྟག་ཆད་ཀྱི་དངོས་པོ་གང་ཡང་མི་དམིགས་ཏེ། སློབ་དཔོན་ཞི་བ་ལྷས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་ཏེ། །དེ་ཚེ་རྣམ་པ་གཞན་མེད་པས། །
དམིགས་པ་མེད་པར་རབ་ཏུ་ཞི། །ཞེས་གསུངས་སོ། །འོ་ན་བདེན་པ་གཉིས་སུ་ཕྱེ་བ་ལ་དགོས་པ་མེད་དམ་ཞེ་ན། ཤེས་བྱའི་གཤིས་ལ་བདེན་པ་གཉིས་ཀྱི་གདགས་གཞི་མ་གྲུབ་ལ། གང་ཟག་
རྣམས་ཀྱིས་དེ་ཉིད་མ་རྟོགས་པ་རྟོགས་པར་སླ་བའི་ཐབས་སུ། རེ་ཞིག་ཤེས་བྱའི་ངོ་གཉིས་ཀྱི་ལྡོག་པ་ནས་བདེན་པ་གཉིས་སུ་བརྟགས་པ་ཙམ་སྟེ། དེ་ཡང་འཁྲུལ་པའི་ཤེས་ངོ་ལ་དངོས་པོ་སྣ་ཚོགས་

སུ་སྣང་བས་ཀུན་རྫོབ་ཏུ་བཏགས་པ་དང་། འཁྲུལ་བ་ཟད་པའི་ཤེས་ངོ་ལ་དངོས་པོ་རྡུལ་ཙམ་མེད་ཅིང་མེད་པ་ཡང་མི་དམིགས་པས་ན་དོན་དམ་ཞེས་བཏགས་པ་ཡིན་གྱི། དོན་ལ་ཤེས་བྱའི་མཐར་
ཐུག་ཆོས་དབྱིངས་སྤྲོས་པ་དང་བྲལ་བ་ཆེན་པོ་ལ་བདེན་པ་གཉིས་སུ་དབྱེ་རུ་མེད་ལ་མཐར་ཕྱིན་པ་སངས་རྒྱས་ཀྱི་དགོངས་པ་ཡང་བདེན་པ་གཉིས་སུ་དབྱེ་རྒྱུ་མེད་དེ། ད་ལྟར་གྱི་འཁྲུལ་སྣང་ལ་
ཡང་བདེན་པ་གཉིས་ཀའི་རྒྱུ་བཞིན་ཐ་དད་མ་གྲུབ་སྟེ། སྣང་སྟོང་དབྱེར་མེད་རིག་སྟོང་དབྱེར་མེད་དུ་གནས་ཤིང་། དེ་ལྟར་རྟོགས་པ་དེ་ཁོང་དུ་ཆུད་པ་དེ་ཉིད་སངས་རྒྱས་ཀྱི་དགོངས་པ་དོན་དམ་པའི་
ཡེ་ཤེས་ཡིན་ཏེ། ཇོ་བོའི་ཞལ་ནས། ཀུན་རྫོབ་ཇི་ལྟར་སྣང་བ་འདི། །རིགས་པས་བརྟགས་ན་འགའ་མི་རྙེད། །མ་རྙེད་པ་དེ་དོན་དམ་ཡིན། །ཡེ་ནས་གནས་པའི་ཆོས་ཉིད་དོ། །ཞེས་གསུངས།
མགོན་པོ་ཀླུའི་རིམ་ལྔ་ལས། ཀུན་རྫོབ་དང་ནི་དོན་དམ་དག །སོ་སོའི་ཆ་ནི་ཤེས་གྱུར་པས། །གང་དུ་ཡང་དག་འདྲེས་གྱུར་པ། །ཟུང་དུ་འཇུག་པ་ཞེས་བཤད་དེ། །དེ་ཉིད་གཉིས་མེད་ཡེ་ཤེས་ཏེ། །མི་

༄༅། །གནས་མྱ་ངན་འདས་པའོ། །ཞེས་གསུངས་སོ། །དེ་དག་གིས་ཤེས་བྱ་སྤྱིའི་གནས་ལུགས་རྟོགས་པར་བྱ་བ་བསྟན་ནས། ད་ནི་ཤེས་པ་རང་གི་གནས་ལུགས་རྟོག་པར་བྱ་བ་ནི། དེ་ལྟར་
ཡུལ་ཤེས་བྱ་སྤྱིའི་གནས་ལུགས་རྟོགས་ཀྱང་ཡུལ་ཅན་ཤེས་པའི་བློའམ་གནས་ལུགས་མ་རྟོགས་ན་ཆོས་ཐམས་ཅད་ཤེས་བྱའི་ཡུལ་དུ་ལུས་ནས་ཉོན་མོངས་པའི་གཉེན་པོར་མི་འགྲོ་སྟེ། རྟོགས་པ་
དེ་ལ་སླར་ང་རྒྱལ་དང་ངས་ཤེས་བྱའི་གནས་རྟོགས་སོ་སྙམ་པའི་རློམ་སེམས་སྐྱེ་ཤིང་གང་ཟག་གི་བདག་ཏུ་འགྲོ་བས་ཤེས་བྱ་ཤེས་མཁན་གྱི་བློའམ་སེམས་སམ་ཡིད་ཀྱི་རྣམ་ཤེས་ཁོ་རང་གི་གནས་
ལུགས་རྟོགས་དགོས་སོ། །དེ་ལ་བློའང་ཤེས་པ་རང་གི་གནས་ལུགས་རྟོགས་པར་བྱ་བ་ལ་གཉིས་ཏེ། རེ་ཞིག་བདེན་པ་གཉིས་སུ་རྟོགས་པར་བྱ་བ་དང་། མཐར་ཐུག་བདེན་པ་གཉིས་མེད་དུ་རྟོགས་
པར་བྱའོ། །དང་པོ་ནི། ཤེས་བྱ་སྤྱིའི་གནས་ལུགས་ཀུན་རྫོབ་སྣང་ལ་རང་བཞིན་མེད་པ་སྒྱུ་མ་ལྟ་བུར་རྟོགས། དོན་དམ་ཡོད་མེད་ཅིར་ཡང་མ་གྲུབ་པ་ནམ་མཁའ་ལྟ་བུར་རྟོགས། མཐར་ཐུག་བདེན་

པ་གཉིས་དབྱེར་མེད་ཆོས་ཀྱི་དབྱིངས་མུ་མཐའི་སྤྲོས་པ་ཐམས་ཅད་བྲལ་བའི་དབུ་མ་ཆེན་པོར་རྟོགས་པའི་བློའམ་ཤེས་པ་དེ་ཉིད་ཀུན་རྫོབ་ཡིན་ཏེ། སློབ་དཔོན་ཞི་བ་ལྷས། དོན་དམ་བློ་ཡི་སྤྱོད་
ཡུལ་མིན། །བློ་ནི་ཀུན་རྫོབ་ཡིན་པར་འདོད། །ཅེས་སོ། །དེ་ལྟར་རྟོགས་པའི་བློ་གང་ལ་ཡོད་པ་དེ་ལ་ང་རྒྱལ་དང་རློམ་སེམས་ཡོད་དོ། །ང་རྒྱལ་དང་རློམ་སེམས་ཡོད་པ་དེ་ན་བདུད་ཀྱི་ལས་ཡོད་པས། །
དེ་ཉིད་ལོག་ཤེས་སུ་འགྲོ་ཞིང་། སངས་རྒྱས་ཀྱི་ཡུལ་བསམ་གྱིས་མི་ཁྱབ་པ་བསྟན་པའི་མདོ་ལས། ཐོབ་པ་ཞེས་བྱ་བ་དེ་ནི་གཡོ་བ་ཉིད་དོ། །མངོན་པར་རྟོགས་པ་དེ་ནི་རློམས་སེམས་ཉིད་དོ། །
གཡོ་བ་དང་རློམས་སེམས་གང་ཡིན་པ་དེ་བདུད་ཀྱི་ལས་སོ། །ལྷག་པའི་ང་རྒྱལ་ཅན་དག་ནི་བདག་གིས་ཐོབ་བོ། །བདག་གིས་མངོན་པར་རྟོགས་སོ་ཞེས་རྣམ་པར་རྟོག་པར་འགྱུར་རོ། །ཞེས་
གསུངས་སོ། །རྟོགས་པའི་བློ་ཀུན་རྫོབ་དེའི་རང་བཞིན་དོན་དམ་པ་ཡིན་ཏེ། རྟོགས་པའི་སེམས་བློའམ་ཤེས་པ་དེ་ཉིད་རང་ལ་བལྟས་པས་དངོས་པོར་ཅི་ཡང་མ་གྲུབ་སྟེ། ཡེ་ནས་ཡོད་མེད་ཀྱིས་

༄༅། །སྟོང་སྟེ། སྐྱེ་འགག་གིས་སྟོང་། འགྲོ་འོང་གིས་སྟོང་། རྟག་ཆད་ཀྱིས་སྟོང་། དུས་གསུམ་གྱིས་སྟོང་པ་ནི། ཆོས་ཉིད་དོན་དམ་པའི་སྟོང་པ་ཞེས་བྱ་བ་སྟེ། འོད་སྲུང་གིས་ཞུས་པ་ལས། འོད་
སྲུང་སེམས་ནི་ནང་ན་ཡང་མེད། ཕྱི་རོལ་ན་ཡང་མེད་གཉིས་ཀར་མེད་པ་ཡང་མི་དམིགས་སོ། །ཞེས་པ་དང་། བྱམས་པས་ཞུས་པ་ལས། སེམས་ནི་དབྱིབས་མེད་པ། ཁ་དོག་མེད་པ། གནས་མེད་
པ་ནམ་མཁའ་ལྟ་བུའོ། །ཞེས་གསུངས་སོ། །གཉིས་པ་སེམས་ཀྱི་གནས་ལུགས་མཐར་ཐུག་བདེན་པ་དབྱེར་མེད་དུ་གནས་ཏེ། དེ་ཉིད་གཅིག་ལ་བདེན་པ་གཉིས་སུ་བཏགས་པ་ཡང་རེ་ཞིག་ཙམ་དུ་
ཟད་དེ་ཆོས་ཀྱི་དབྱིངས་ལ་སེམས་མེད་པས་བདེན་པ་གཉིས་ཀྱི་གདགས་གཞི་མ་གྲུབ། འབྲས་བུ་སངས་རྒྱས་ཀྱི་དགོངས་པ་ལ་ཡང་སེམས་མེད་པ་ཡིན་པས་ན། བདེན་པ་གཉིས་སུ་གདགས་སུ་མེད།
འཁྲུལ་པའི་སེམས་ཀྱི་མཚན་ཉིད་རིག་པ་གསལ་བ་འདི་ལ་ངོས་བཟུང་མེད་དེ། རིག་སྟོང་གསལ་སྟོང་དུ་གནས་པས་བདེན་པ་དབྱེར་མེད་དུ་རྟོགས་པར་བྱའོ། །འོ་ན་བདེན་པ་གཉིས་སུ་བྱེ་བ་ལ་དགོས་

པ་མེད་དོ་ཞེ་ན། དགོས་པ་ཡོད་དེ་བདེན་པ་དབྱེར་མེད་ཀྱི་དོན་དང་བདེན་པ་གཉིས་ཀྱི་མཚན་ཉིད་ཤེས་པ་ལ་བརྟེན་ནས་རྟོགས་པའི་དགོས་པ་ཡོད་པས། རེ་ཞིག་བདེན་པ་གཉིས་སུ་ཕྱེའོ། །དེ་ལྟར་
ཤེས་བྱའི་གནས་ལུགས་སྤྲོས་བྲལ་གཉིས་དབྱེར་མེད་རོ་གཅིག་ཏུ་འདྲེས་ནས། ཆོས་དང་གང་ཟག་གི་བདག་གིས་སྟོང་ཙམ་ན། ཕྱི་ནང་གི་ཆོས་ཐམས་ཅད་ཡོད་མེད་བདེན་རྫུན་རྟག་ཆད་ཀྱི་སྤྲོས་
པ་ཐམས་ཅད་དང་བྲལ་བ། འདུས་མ་བྱས་ཀྱི་ནམ་མཁའ་ལྟ་བུ་མཐོང་བྱ་མཐོང་བྱེད་མེད། རྟོགས་བྱ་རྟོགས་བྱེད་མེད་པའི་ཚུལ་གྱིས་རྟོགས་པ་ནི། ཕྱིན་ཅི་མ་ལོག་པའི་རྟོགས་པ་ཡིན་ཏེ། བུ་མོ་མྱ་
ངན་མེད་པས་ཞུས་པའི་མདོ་ལས། རྟོགས་མེད་ཚུལ་གྱིས་རྟོགས་པ་ལ། །ཆོས་མཐོང་མེད་ཅེས་བྱ་བ་ནི། །མཐོང་བའི་ཚིག་གི་བླ་དགས་སོ། ཞེས་པ་དང་། ཇོ་བོའི་བདེན་ཆུང་ལས་ཀྱང་། སྟོང་ཉིད་
རྟོགས་ཞེས་ཐ་སྙད་གདགས། །ཞེས་གསུངས་སོ། །དེ་ཡན་གྱི་རྟོགས་པར་བྱ་བའི་དོན་བསྟན་ཏོ། །སྤྱི་དོན་གཉིས་པ་ཉམས་སུ་བླང་བའི་ཆོས་བསྟན་པ་ལ་གཉིས་ཏེ། དབང་རྣོན་གཅིག་ཆར་བས་

༄༅། །ཉམས་སུ་བླངས་པ་དང་། དབང་རྟུལ་རིམ་གྱིས་པས་ཉམས་སུ་བླང་བའོ། །དང་པོ་ནི། སྔོན་འགྲོ་ཚོགས་གཉིས་བསགས་པའི་རླབས་ཆེན་ཟབ་མོའི་ལས་འཕྲོ་ལྡན་པའི་དབང་རབ་ལ་བདེན་
པ་གཉིས་ཀྱི་གདམས་ངག་བསྟན་པ་ཙམ་གྱིས་རྟོགས་པ་གཅིག་ཆར་དུ་འཆར་བས་རྟོགས་པའི་ངང་ཉིད་ལ་བསྐྱངས་བས་ཆོག དེ་ཡང་མཉམ་བཞག་ལ་ཆོས་རྣམས་ཐམས་ཅད་ཤེས་པ་ཤེས་བྱ་གཉིས་།
ཀས་སྟོང་ཞིང་བདག་མེད་ལ་བདེན་པ་གཉིས་ཀྱི་སྤྲོས་པ་དང་བྲལ་བ་ནམ་མཁའ་ལྟ་བུའི་ངང་དུ་བསྒོམ་དེ་ལྟར་བསྒོམས་པའི་དུས་ན་རྣམ་རྟོག་ངན་པ་ཞིག་ཕར་བསལ་དུ་མེད། ཡེ་ཤེས་བཟང་པོ་ཞིག་
བློ་རུ་བཞག་ཏུ་མེད་པ་སྟེ། བྱམས་མགོན་གྱིས། འདི་ལ་བསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་དེར་
མཐུན་མགོན་པོ་ཀླུས་གསུངས་སོ། །ཇི་ལྟར་སྣང་བ་ཐམས་ཅད་རྨི་ལམ་གྱི་སྣང་བ་བཞིན། སྣང་ཙམ་དེ་ལས་ཡུལ་གྱི་རང་ངོས་སྟེང་ཉིད་དུ། བདེན་པར་གྲུབ་པའི་ངོ་བོ་རྡུལ་ཆ་ཕྲ་མོ་ཙམ་ཡང་མི་།

དམིགས་པས་མ་མཆིས་ཀྱང་། རྗེས་ཐོབ་ཀྱི་ཆར། དེ་ལྟར་མ་རྟོགས་པའི་སེམས་ཅན་སྒྱུ་མ་ལྟ་བུ་རྣམས་ལ། བྱམས་པ་དང་། སྙིང་རྗེ་བྱང་ཆུབ་ཀྱི་སེམས་ཀྱིས་བསོད་ནམས་སྒྱུ་མ་ཙམ་གསོག་ཅིང་། །
ལས་འབྲས་ཟབ་མོ་བསླུ་བ་མེད་པར་གྲུབ་པ་ལ་ཡིད་ཆེས་པའི་ངེས་པ་རྙེད་ནས། སེམས་ཅན་གྱི་དོན་དུ་སྨོན་ལམ་རྒྱ་ཆེན་པོ་གདབ་པར་བྱའོ། །དབང་བརྟུལ་རིམ་གྱིས་པས་ཉམས་སུ་བླང་པ་ནི། སྔོན་།
གྱི་བསགས་རྒྱ་ཆུང་བའི་དབང་རྟུལ་དག་ལ་ཟབ་བོ། །རྟོགས་པ་དོན་སྤྱི་སྒྲ་སྤྱིའི་རྣམ་པ་ཙམ་ལས་མི་སྐྱེ་བས། དེ་ཉིད་ཉམས་སུ་མྱོང་བར་བྱེད་པ་ལ། སྐྱེས་བུ་གསུམ་གྱི་ལམ་ལ་བློ་རིམ་གྱིས་
སྦྱངས་པས། ལམ་འོག་མ་ལ་བརྟེན་ནས་གོང་མ་གོང་མ་རིམ་གྱིས་སྐྱེ་བས། མཐར་བདེན་པ་གཉིས་ཀྱི་དོན་བསྒོམ་ཏེ། ཀུན་རྫོབ་ཇི་ལྟར་སྣང་བ་འདི་སྒྱུ་མའི་དཔེ་བརྒྱད་ཀྱིས་མཚོན་ནས་བསྒོམ། དེ་
ལ་བློ་ངེས་པ་དང་། ཀུན་རྫོབ་ཀྱི་རང་བཞིན་དོན་དམ་པར་སྟོང་བ་འདུས་མ་བྱས་ཀྱི་ནམ་མཁས་མཚོན་ནས་བསྒོམ། དེ་ལ་བློ་ངེས་པ་དང་། བདེན་པ་གཉིས་དབྱེར་མེད་ཟབ་མོའི་སྤྲོས་བྲལ་དབུ་མ་

༄༅། །ཆེན་པོའི་གནད་གསང་ལ་གོམས་པར་ཤོག་ཅེས་སྨོན་ཞིང་དོན་བསྒོམ་མོ། །དེ་ལྟར་བསྒོམ་པས་སེམས་གནས་ཤིང་ཞི་བདེ་སྐྱེ་བས་ཞི་གནས་ཡིན། དེ་ལྟར་བསྒོམ་བྱ་སྒོམ་བྱེད་བསྒོམ་
པ་གསུམ་རང་བཞིན་མེད་པར་རྟོགས་པ་ལྷག་མཐོང་ཡིན་ནོ། །རྗེས་ལ་སེམས་ཅན་གྱི་དོན་དུ་བསོད་ནམས་བསགས་པ་ལ་འབད་པའི་སྤྱོད་པ་ཟུང་འཇུག་ཏུ་སྦྱངས་པས་ལམ་ལྔ་ས་བཅུའི་རྟོགས་པ་
རིམ་གྱིས་སྐྱེ་སྟེ། ཇོ་བོའི་ཞལ་ནས། དེ་ལྟར་ལྟ་བ་མ་རྨོངས་ཞིང་། །སྤྱོད་པ་ཤིན་ཏུ་དག་གྱུར་ན། །གོལ་བའི་ལམ་དུ་མི་འགྲོ་སྟེ། །འོག་མིན་གནས་སུ་འགྲོ་བར་འགྱུར། །ཞེས་གསུངས་སོ། །ལུང་
སྡེ་སྣོད་གསུམ་ལ་བློ་སྦྱངས་ཤིང་ལམ་བསླབ་གསུམ་གྱིས་རྒྱུད་ཕྱུག་པར་སྨོན་པ་ལ་གསུམ་ལས། དང་པོ་འདུལ་བའི་སྡེ་སྣོད་ལ་བློ་སྦྱངས་ཤིང་བསླབ་པ་ཚུལ་ཁྲིམས་ཀྱི་བསླབ་པ་ལ་སྨོན་པ་ནི། ཉིས་
བརྒྱ་ལྔ་བཅུ་སྤོང་བའི་ཚུལ་ཁྲིམས་དང་། །ནས། འདུལ་སྡེ་ལ་གནས་ཤིང་། །ཞེས་ཤོ་ལོ་ཀ་གཅིག་གིས་བསྟན་ལ། དེ་ཡང་སྤྱིར་སྡེ་སྣོད་ཅེས་བྱ་བ་ལེགས་སྦྱར་གྱི་སྐད་དུ། བི་ཊ་ཀ་སྟེ། དེ་གོང་བུ་

དང་བྲེ་བོ་ཆེ་ལ་འཇུག་པའི་ཕྱིར། དོན་མང་པོ་འདུས་པས་བྲེ་བོ་ཆེ་ལྟ་བུ་སྟེ། བྲེ་བོ་ཆེ་ལ་བྲེའུ་ཆུང་མང་པོ་འདུས་པ་བཞིན་ནོ། །དེ་ལྟར་ཡང་། སློབ་དཔོན་ཐོགས་མེད་ཀྱིས། ཅིའི་ཕྱིར་སྡེ་སྣོད་
ཅེས་བྱ་ཞེ་ན། སྨྲས་པ་བསྡུས་པའི་ཕྱིར་ཏེ་ཞེས་བྱ་བའི་དོན་ཐམས་ཅད་བསྡུས་པའི་ཕྱིར་རོ། །ཞེས་དང་། འགྲེལ་བཤད་དུ། ཅིའི་ཕྱིར་གསུམ་པོ་དང་གཉིས་པོ་དེ་དག་ལ་སྡེ་སྣོད་ཅེས་བྱ་ཞེ་ན། དེའི་
ཕྱིར་བསྡུས་པའི་ཕྱིར་ཏེ། དཔེར་ན་སྣོད་གང་དུ་འབྲུ་ཏྲེ་བཅུ་ཤོང་ཞིང་འདུས་པའི་སྣོད་དེ་ལ་སྣོད་ཅེས་བྱ་བ་དང་འདྲ་བར་གསུམ་པོ་དང་གཉིས་པོ་འདིར་ཡང་གསུང་རབ་ཡན་ལག་བཅུ་གཉིས་ཀྱི་དོན་
དང་ཚིག་ཐམས་ཅད་འདུས་པས་སྡེ་སྣོད་ཅེས་བྱའོ། །ཡང་ན་ཕུང་པོ་དང་ཁམས་དང་སྐྱེ་མཆེད་ཀྱི་ཆོས་ནས་སྐུ་དང་ཡེ་ཤེས་ལ་སོགས་པའི་བར་དུ་ཤེས་པར་བྱ་བའི་དོན་ཐམས་ཅད་འདུས་པས་ན་དེའི་
ཕྱིར་སྡེ་སྣོད་ཅེས་བྱའོ། །གསུང་རབས་ཡན་ལག་བཅུ་གཉིས་ནི། མདོ་སྡེ་ནི༡། མདོར་བསྡུས་ཏེ་ཚིག་ལྷུག་པར་གསུངས་པ་རྣམས་ཡིན་ནོ། །དབྱངས་ཀྱིས་བསྙད་པའི་སྡེ་ནི༢། མདོ་སྡེ་དེ་ཉིད་ལས།

༄༅། །དེ་ལ་འདི་སྐད་ཅེས་བྱ་སྟེ། དབུས་སམ་མཐའ་མར་ཚིགས་བཅད་ཀྱི་སྒོ་ན་བསྙད་པ་དང་དྲང་དོན་གྱི་མདོ་སྡེ་རྣམས་སོ། །ལུང་དུ་བསྟན་པའི་སྡེ་༣ འདས་པ་དང་མ་འོངས་པའི་ཉན་ཐོས་
དང་བྱང་སེམས་ལ་སོགས་པ་ལུང་བསྟན་པའམ་ངེས་དོན་གྱི་མདོ་སྡེ་རྣམས་སོ། །ཚིགས་སུ་བཅད་པའི་སྡེ་ནི༤། ཚིགས་བཅད་དུ་བསྡེབས་ནས་གསུངས་པའོ། །ཆེད་དུ་བརྗོད་པའི་སྡེ་ནི༌། ཡར་
མ་ཞུས་པར་སངས་རྒྱས་ཉིད་ཀྱིས་བསྟན་པ་གནས་པའི་ཆེད་དུ་གསུངས་པ་སྟེ། རྣམ་བཤད་རིགས་པ་ལས་ཆེད་དུ་བརྗོད་པའི་སྡེ་ནི་གང་ཟག་གི་ཆེད་དུ་གསུངས་པ་མ་ཡིན་གྱི་བསྟན་པ་གནས་པར་
བྱ་བ་འབའ་ཞིག་གི་ཕྱིར་གང་ཡིན་པ་སྟེ། ཞེས་སོ། །གླེང་གཞིའི་སྡེ་ནི༦། བསླབ་པ་བཅས་སྟེ། དཔེར་ན་ནོར་ཅན་ལ་བརྟེན་ནས་མ་བྱིན་ལེན་སྤོང་པའི་བསླབ་པ་བཅས་ལྟ་བུའོ། །རྟོགས་པ་བརྗོད་
པའི་སྡེ་ནི་༧གོ་བར་བྱ་བའི་ཕྱིར་དཔེ་དང་བཅས་ནས་བསྟན་པའོ། །དེ་ལྟ་བུ་བྱུང་བའི་སྡེ་ནི་རསྔོན་བྱུང་བའི་གཏམ་རྒྱུད་གསུངས་པའོ། །སྐྱེས་པ་རབས་ཀྱི་སྡེ་ནི་༩། བཅོམ་ལྡན་འདས་སྔོན་བྱང་ཆུབ་

སེམས་དཔར་སྐྱེས་པའི་རབས་གསུངས་པའོ། །ཤིན་ཏུ་རྒྱས་པའི་སྡེ་ནི༡༠ཕལ་ཆེན་ལྟ་བུ་བྱང་ཆུབ་སེམས་དཔའི་སྡེ་སྣོད་དོ། །རྨད་དུ་བྱུང་བའི་སྡེ་ནི༡༡སངས་རྒྱས་དང་བྱང་ཆུབ་སེམས་དཔའ་དང་
ཉན་རང་རྣམས་ཀྱི་ངོ་མཚར་བའི་ཡོན་ཏན་རྣམས་བརྗོད་པའོ། །གཏན་ལ་དབབ་པ་བསྟན་པའི་སྡེ་ནི༡༢། ཆོས་རྣམས་ཀྱི་མཚན་ཉིད་ཇི་ལྟ་བར་གཏན་ལ་ཕབ་ནས། དོན་གསལ་བར་གསུངས་པ་ཕྱིན་
ཅི་མ་ལོག་པར་བཤད་པའོ། །གསུང་རབས་ཡན་ལག་བཅུ་གཉིས་པོ་དེ་ལས། མདོ་སྡེ་དང་། དབྱངས་བསྙད། ལུང་བསྟན། ཚིགས་བཅད། ཆེད་བརྗོད་དེ་ལྔ་ནི་ཉན་ཐོས་ཀྱི་མདོ་སྡེའོ། །གླེང་གཞི།
རྟོགས་བརྗོད། དེ་ལྟ་བུ་བྱུང་བ། སྐྱེས་རབས་ཏེ་བཞི་ནི་འདུལ་བའི་སྡེ་སྣོད་དོ། །ཤིན་ཏུ་རྒྱས་པ་དང་། རྨད་དུ་བྱུང་བ་ནི་བྱང་ཆུབ་སེམས་དཔའི་སྡེ་སྣོད་དོ། །གཏན་ལ་དབབ་པ་བསྟན་པའི་སྡེ་ནི།
ཐེག་པ་ཆེ་ཆུང་གཉིས་ཀའི་མངོན་པའི་སྡེ་སྣོད་དོ། །སྡུད་ཚུལ་འདི་ནི་ཀུན་བཏུས་ཀྱི་ལུགས་ཡིན་ནོ། །འདུལ་བ་ཞེས་བྱ་བ་ནི་བི་ན་ཡ་ཞེས་ཆོས་དང་དོན་སྒྲུབ་སྟེ་ཉོན་མོངས་པ་འདུལ་བ་ལ་བརྩོན་ཞིང་།

༄༅། །མཐའ་གཉིས་ལ་སྦྱོར་བའི་གཉེན་པོར་ཏེ། འདོད་པ་བསོད་ཉམས་ཀྱི་མཐའ་སྤང་བའི་ཕྱིར། གསོག་འཇོག་ལ་སོགས་པ་ཁ་ན་མ་ཐོ་བ་དང་བཅས་པའི་ཡོངས་སུ་སྤྱད་པ་བཀག་པ་དང་། ངལ་
ཞིང་དུབ་པའི་མཐའ་སྤང་བའི་ཕྱིར་ཚུལ་ཁྲིམས་དང་ཡོན་ཏན་དང་ལྡན་པ་ལ་རོ་བརྒྱ་ལྡན་པའི་ཟས་དང་། འབུམ་རི་པའི་གོས་ལ་སོགས་པ་ཡང་ཆགས་པ་མི་སྐྱེ་ན་ཡོངས་སུ་སྤྱད་པར་གནང་བའི་ཕྱིར་རོ། །
དེ་ཡང་མདོ་རྒྱན་ལས། ལྟུང་དང་འབྱུང་དང་ལྡང་བ་དང་། །ངེས་པར་འབྱུང་དང་གང་ཟག་དང་། །བཅས་པ་དང་ནི་རབ་དབྱེ་དང་། །རྣམ་པར་ངེས་ཕྱིར་འདུལ་བ་ཉིད། །ཅེས། འདུལ་བར་འཇོག་པའི་
རྒྱུ་མཚན་ལ་བཞི་ཚན་གཉིས་ལས་བཞི་ཚན་དང་པོ་ནི། ལྟུང་དང་ཞེས། ཕམ་པ་དང་། དགེ་འདུན་ལྷག་མ་དང་། ལྟུང་བྱེད་དང་། སོ་སོར་བཤགས་པར་བྱ་བ་དང་། ཉེས་བྱས་ཏེ་ལྟུང་བ་སྡེ་ལྔ་དང་། ལྟུང་
བའི་ངོ་བོ་ཉིད་ཡིན། འབྱུང་དང་ཞེས་ཉེས་དམིགས་ལ་སོགས་པ་མི་ཤེས་པ་དང་༡། བག་མེད་པ་དང་༢། ཉོན་མོངས་པ་མང་བ་དང་༣། བསླབ་པ་ལ་མི་གུས་པ་༤སྟེ་ལྷུང་བ་འབྱུང་བའི་རྒྱུ་བཞི་དང་།

ལྡང་བ་དང་ཞེས། ད་ལྟར་ལྟུང་བ་འབྱུང་བ་ལ་བསམ་པས་འགྱོད་ཅིང་ཕྱིས་མི་བྱེད་པར་སྡོམ་པའི་སེམས་ཀྱིས་ལྟུང་བ་ལས་ལྡང་བའི་ཐབས་བཤགས་པ་དང་། ངེས་པར་འབྱུང་དང་ཞེས། དགེ་སློང་
ཕམ་པ་༡གཅིག་ལ་འཆབ་སེམས་མ་སྐྱེས་པ་ལ་བསླབ་པ་སྦྱིན་པའི་སྔོན་དུ་དམན་པའི་སྤྱོད་པ་བླང་ཞིང་ཁྱད་པར་ཅན་གྱི་སྤྱོད་པ་དོར་དུ་བཞུག་པ་དང་། དེ་བཞིན་དུ་ལྷག་མ་ལ༢སྤོ་མགུ་སྤྱོད་པ་དང་། 
སྤང་ལྟུང་ལ་༣ཞག་གི་སྤང་བ་དང་། ལྟུང་བྱེད༤ལ་སྲིན་བལ་བསྡུ་བ་ལ་སོགས་པའི་ཆད་ལས་ཁས་ལེན་པ་དང་། སྔར་དགག་པའི་བསླབ་པ་བཅས་པ་ལ་ཕྱིས་དགོས་པ་ལ་ལྟོས་ནས་རྣམ་གྲངས་ཀྱིས་
གནང་བའི་ཕྱིར་གློད་པ་དང་། དགེ་འདུནཚོགས་པས་བསླབ་པའི་གཞི་བག་ཡངས་སུ་བྱས་པའི་ཕྱིར་བག་ཡངས་སུ་བྱས་པ་དང་། དགེ་སློང་དང་དགེ་སློང་མ་ཕན་ཚུན་མཚན་གྱུར་པས་ལྟུང་བ་ཐུན་
མོང་མ་ཡིན་པ་རྣམས་ལྷུང་མེད་དུ་འགྱུར་བ་དང་། ཆོས་ཀྱི་སྡོམ་གྱི་རྣམ་པ་སོ་སོར་རྟོག་པ་དང་། བདེན་པ་མཐོང་བས་ལྟུང་བ་ཕྲ་མོའི་ཕྲ་མོ་ཡང་མེད་པའི་ཆོས་ཉིད་ཐོབ་པའི་ཕྱིར་ཆོས་ཉིད་ཀྱིས་

༄༅། །ཐོབ་པ་སྟེ། བདུན་པོ་དེས་ལྟུང་བ་ལས་ངེས་པར་འབྱུང་བའོ། །བཞི་ཚན་གཉིས་པ་ནི། གང་ཟག་དང་བཅས་པ་དང་ནི་ཞེས། གང་ཟག་གང་ལ་བརྟེན་ནས་བསླབ་པ་འཆལ་བ་དང་༡། ཉེས་
པ་བྱུང་བ་ན་སྟོན་པ་རྫོགས་པའི་སངས་རྒྱས་ཀྱིས་དགེ་འདུན་བསྡུས་ཏེ་གང་ཟག་བཟང་སྦྱིན་ཁྱོད་ལས་དང་པོ་པ་ཡིན་པས་ཉེས་པ་མེད་དོ། དེང་ཕྱིན་ཆད་དགེ་སློང་གི་འདི་ལྟ་བུ་མི་བྱའོ་ཞེས་བསླབ་
པ་བཅས་པ་༢དང་། རབ་དབྱེ་དང་ཞེས། བསླབ་པའི་གཞི་མདོར་བསྟན་པ་དེ་ཞིབ་མོར་རབ་ཏུ་༣དབྱེ་བ་དང་། རྣམ་པར་ངེས་ཕྱིར་ཞེས། ལྟུང་བ་དང་ལྟུང་བ་མེད་པ་འདི་ལྟ་བུའོ་ཞེས་རྣམ་པར་ངེས་
པའི་ཕྱིར་༤འདུལ་བ་ཉིད་དོ། །ཞེས་བཞི་ཚན་གཉིས་ཀྱི་རྒྱུ་མཚན་བསྟན་ལ། དེ་ལ་བཀའ་འཁོར་ལོ་གསུམ་གྱི་དང་པོ་འདུལ་བའི་སྡེ་སྣོད་ལ། དགེ་ཚུལ་མན་ཆད་ནི་བསྟན་པ་ལ་ཞུགས་ཀྱང་མ་རྫོགས་
པ་ཡིན་པས། བླང་འདས་ཀྱང་མང་ཉུང་ཐ་དད་པ་ཡོད་པ་སྔོན་མདོ་འགྲེལ་དུ་བསྟན་ལ། ཞུགས་ལ་རྫོགས་པ་ནི་དགེ་སློང་ཡིན་པས། དེ་ལ་སྤོང་བའི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལས། དང་པོ་

ཕམ་པ་བཞི་ནི་བཅས་ལྡན་གྱི་དགེ་སློང་གི་བསྲུང་ན་སྡོམ་པ་ཕྱི་མ་ཐམས་ཅད་ཀྱི་རྩ་བ་ཡིན་ལ། ཉམས་ན་གཉེན་པོའི་ཕྱོགས་མ་ལུས་པ་ཕམ་པར་བྱེད་པ་སྡེ་བཞི་ནི། མི་ཚངས་སྤྱོད་ཀྱི་ཕམ་པ། མ་
བྱིན་ལེན་པ། སྲོག་གཅོད་པ། མི་ཆོས་བླ་མའི་རྫུན་སྨྲ་བའི་ཕམ་པའོ། །གཉིས་པ་གསོ་བ་དགེ་འདུན་ལ་ལྟོས་ཤིང་སྡོམ་པའི་ལྷག་མ་ཅུང་ཟད་ཙམ་ལུས་ཏེ་དབྱེ་ན་བཅུ་གསུམ་སྟེ། སྡོམ་གསུམ་རྣམ་
ངེས་ལས། བགྲོད་མིན་གནས་སུ་ཁུ་བ་འབྱིན་པ་དང་། །ཆགས་པའི་བུད་མེད་ལུས་ཀྱི་ཆ་ཤས་འཛིན། །འཁྲིག་ཚིག་རྗེན་སྨྲ་བུད་མེད་ཆགས་ཕྱིར་བཀུར། །ཕོ་མོ་ཕན་ཚུན་སྨྱན་བྱས་འདུས་ཏེ་འཕྲད། །
རང་དོན་ཚད་ལྷག་ཁང་པ་ཁང་ཆེན་བརྩིགས། །བརྗོད་གཞི་མེད་དང་སྙད་ཀ་བག་ཙམ་ལ། །བརྟེན་ནས་དགེ་སློང་སྐུར་བཏབ་དགེ་འདུན་དབྱེན། །དབྱེན་དེའི་རྗེས་ཕྱོགས་བསླབ་པ་དང་འགལ་བ། །
ཁྱིམ་སུན་འབྱིན་ཚེ་སྐྲོད་བྱེད་ལ་བསྙོན་པ། ལྟུང་བྱུང་བསྐུལ་ཚེ་བཀའ་བློ་མི་བདེ་བའོ། །གསུམ་པ་གང་ལ་ལྟུང་བ་བྱུང་བའི་དངོས་པོ་དེ་སྤང་པའི་སྒོ་ནས་ཕྱིར་བཅོས་དགོས་ཤིང་། མ་བཅོས་ན་ངན་

༄༅། །སོང་དུ་ལྟུང་བར་བྱེད་པས་ན་སྤང་ལྟུང་སྟེ་དབྱེ་ན་སུམ་ཅུ་སྟེ། རང་གི་གོས་ལྷག་ཞག་བཅུ་འདས་པར་འཆང་། །ཆོས་གོས་དང་བྲལ་ཞག་གཅིག་ལོན་པ་དང་། །གོས་རྒྱུ་ཟླ་གཅིག་འཇོག་
དང་དགེ་སློང་མར། །ཆོས་གོས་འཁྲུར་འཇུག་དེ་ལ་གོས་རྒྱུ་ལེན། །ཉེ་མིན་ཁྱིམ་པར་གོས་རྒྱུ་སློང་བ་དང་། །སྟེར་ན་སྟོད་གཡོགས་སྨད་གཡོགས་ལྷག་བོར་ལེན། །རང་ལ་སྟེར་བསམ་ཆོས་གོས་
གནས་སྤགས་པ། །རིན་དང་ཁྲུ་ཚད་ཀྱིས་སློང་བརྟགས་དྲན་སློང་། །གོས་རིན་རིན་ཆེན་བསྐུར་བ་ལེན་རྣམས་སོ། །སྲིན་བལ་ནང་ཚང་བྱས་པའི་སྟན་བྱེད་དང་། །དཀོན་སར་བལ་ནག་འབའ་ཞིག་
སྟན་དུ་འདིང་། །བལ་ནག་ཆ་གཉིས་སྟན་བྱེད་ལོ་དྲུག་ནི། །མ་སོང་སྟན་གསར་བྱེད་དང་ཚད་ལྡན་གྱི། །གདིང་བ་ཡོད་ཀྱང་སླར་བཟོ་བལ་ནག་ནི། །རྙེད་ནས་ལམ་གྱི་དཔག་ཚད་གསུམ་མཐར་བྱེད།
དགེ་སློང་མ་ལ་བལ་འཁྲུ་རྨེལ་བཅུག་དང་། །གསེར་དངུལ་ལེན་དང་ཚོང་འབུན་མངོན་མཚན་ཅན། ཆེད་དུ་ཚོང་བྱེད་ལྷུང་བཟེད་བྱིན་མ་བརླབས། །ཞག་བཅུ་འདས་འཆང་ལྷུང་བཟེད་ཟུང་འཆང་བ། །

གླ་རྔན་མེད་པར་འཐག་འཇུག་འཐག་རྒྱ་བསྐྱེད། །དགེ་སློང་གོས་བྱིན་སླར་འཕྲོག་གཏད་བྱུང་གོས། །སྦྱིན་དུས་བཤད་ལས་སྔ་བར་བདག་གིར་བྱས། །དགོན་པར་འཇིགས་བཅས་གོས་བྲལ་ཞག་
བདུན་འདས། །རས་ཆེན་དགག་དབྱེ་ཟིན་ཀྱང་ཟླ་བྱེད་འདས། །དགེ་འདུན་བསྔོས་པའི་རྙེད་པ་བདག་ཏུ་བཟུང་། །ན་སྨན་ཞག་བདུན་འདས་ནས་གསོག་འཇོག་གོ །གསུམ་པ་སྤྱད་ན་ངན་སོང་དུ་
ལྟུང་བར་བྱེད་པ་དང་། བཤགས་དུས་སྤང་བྲལ་སྔོན་དུ་བཏང་མི་དགོས་པས་ན་འབའ་ཞིག་པ་སྟེ། དབྱེ་ན་དགུ་བཅུ་ཕྱེ་སྟེ། ཤེས་བཞིན་རྫུན་སྨྲ་དགེ་སློང་སྐྱོན་བརྗོད་པ། །ཕྲ་མས་འབྱེད་དང་སྐྱོ་བསྔོགས་
ཟླུམ་ཀྱང་དབྱེ། །བུད་མེད་ཆོས་སྟོན་བསྙེན་པར་མ་རྫོགས་དང་། །ལྷན་ཅིག་ཆོས་འདོན་གནས་ངན་ལེན་ལྟུང་བརྗོད། །མི་ཆོས་བླ་མ་བདེན་སྨྲ་བཤེས་ངོར་འཕྱ། །བསླབ་གཞི་ཁྱད་གསོད་ས་བོན་
སྐྱེ་བ་གཅོད། །བདག་གི་ངོར་འཕྱ་བསྒོ་བ་རྣར་གཟོན་ནི། །ལྟུང་བྱུང་གླེང་ལ་མ་ཐོས་ལན་གཞན་འདེབས། །ཁྲི་དང་གདིང་བ་མ་བསྡུས་བཏིང་སོང་དང་། །དགེ་སློང་སྐྱོད་དང་ཐོ་འཚམས་ཕྱིས་གནོན་བྱས། །

༄༅། །མལ་ཁྲིས་བུག་དབྱུང་སྲོག་ཆགས་ལྡན་པའི་ཆུ། །རྩར་འདེབས་གཙུག་ལག་ཕ་གུ་རིམ་གཉིས་བརྩིགས། །ཤེས་བཞིན་བགྱིས་སོ་འདི་མན་དགེ་སློང་མར། །མ་བསྐོས་ཆོས་སྟོན་བསྐོས་
ཀྱང་ཉི་ནུབ་དང་། །ཁ་ཟས་ཕྱིར་སྟོན་གོས་བཙེམས་ཆོས་གོས་སྦྱིན། །དོན་མཐུན་ལམ་འགྲོགས་གྲུ་དེ་གྱེན་མཐུར་འགྲོ། །དབེན་པར་གཅིག་འདུག་པ་དང་འགྲེང་བ་དང་། །སྦྱོར་བཅུག་ཟས་ཟ་རྣམས་།
ནི་སྤང་བར་བྱ། །ཡང་ཡང་ཟས་ཟ་མུ་སྟེགས་འདུག་པའི་སར། །ཞག་གཅིག་ལྷག་བསྡད་ཟ་དང་ལྷུང་བཟེད་དོ། །ཟ་དང་ཟོས་རྗེས་བཟའ་བཅའ་ཟ་བ་དང་། །སྤངས་ཟས་ལྟུང་འབྱུང་ཆེད་དུ་རྫུན་གྱིས་སྟོབས། །
གནང་མིན་མཚམས་ནང་ལོགས་སུ་འདུས་ནས་ཟ། །དུས་མིན་ཕྱེད་ཡོལ་ཟ་དང་གསོག་འཇོག་ཟ། །བྱིན་ལེན་མ་བྱས་སྨན་བཞི་ཁར་མིད་པ། །བསོད་པ་ཞིམ་པའི་ཟས་སློང་སྲོག་ཆགས་བཅས། །ཆུར་
སྤྱོད་ཉལ་པོ་བྱེད་པའི་ཤུལ་དུ་ཉལ། །དབེན་པའི་སྐྱབས་སུ་འགྲེང་དང་གཅེར་བུར་རྒྱུ། །དམག་བལྟ་དམག་སར་ཞག་གཉིས་ལྷག་པར་བསྡད། །དམག་གི་རུ་བཀོད་བྱེད་དང་དགེ་སློང་བརྡེག །

བརྡེག་བརྩམས་གནས་ངན་ལེན་གྱི་ལྟུང་བ་འཆབ། །དགེ་སློང་ཟས་གཅོད་མེ་ལ་རེག་ཏུ་བཅུག །དགེ་འདུན་ལས་ལ་འདུན་ཕུལ་ཕྱིར་ལྡོག་སྨྲ། །བསྙེན་མ་རྫོགས་དང་ནུབ་གཉིས་ལྷག་པར་ཉལ། །སྡིག་
ལྟའི་ཆོས་ལུགས་མིག་གཏོང་ཐེབས་པར་སྨྲ། །དགེ་ཚུལ་སྡིག་ལྟ་མི་གཏོང་ལྷན་གཅིག་ཉལ། །རུང་བའི་ཚོན་མིན་ཁ་དོག་ཅན་གོས་གྱོན། རིན་ཆེན་དམག་ཆས་རོལ་མོའི་ཆས་ལ་རེག །ཚ་དུས་རང་
གར་ཁྲུས་བྱེད་དུད་འགྲོ་གསོད། །དགེ་སློང་བྱས་ལ་འགྱོད་བསྐྱེད་གག་ཚིལ་སྒྲོག །ཆུར་རྩེ་བུད་མེད་གནས་གཅིག་ཉལ་བ་དང་། །དགེ་སློང་སྔངས་བྱེད་དེ་ཡི་ཡོ་བྱད་སྦེད། །སྔར་བྱིན་གདིང་མེད་
སླར་བླང་སྤྱོ་པ་དང་། །གཞི་མེད་སྐུར་བཏབ་བུད་མེད་ལྷན་ཅིག་ཏུ། །སྐྱེས་པ་མེད་པར་ལམ་འགྲོ་རྐུན་མའང་མཚུངས། །ཉི་ཤུ་མ་ལོན་པ་ལ་བསྙེན་རྫོགས་ཕོག །ས་བརྐོ་མགྲོན་བོས་ཟླ་བཞི་ལྷག་
པར་ཟོས། །མི་ཤེས་བརྗོད་དང་འཐབ་པའི་ཉན་རྣ་བྱེད། །ཉེས་མེད་མི་སྨྲ་འགྲོ་དང་མི་གུས་འགལ། །ཆང་འཐུང་དུས་མིན་ཕྱི་དྲོ་གྲོང་དུ་རྒྱུ། །ཟས་བཅས་ཕྱི་དྲོ་རྒྱུ་དང་ཁྱིམ་གསུམ་འདས། །རྒྱལ་

༄༅། །པོ་བཙུན་མོར་རྩེ་བའི་ཁབ་ཏུ་ཉལ། །མདོ་སོགས་འདོན་ལ་ད་གདོད་ཤེས་ཟེར་དང་། །རིན་ཆེན་ཁབ་རལ་ཁྲི་རྐང་ཚད་ལྷག་བཟོས། །ངན་སེམས་ཤིང་བལ་ཁྲི་སྟེང་བརྡལ་ཏེ་བགོས། ། 
གདིང་གཡན་རས་ཆེན་ཆོས་གོས་ཚད་ལྷག་གོ །བཞི་བ་སྨྲེ་སྔགས་ཀྱི་རྣམ་པས་སོ་སོར་བཤགས་དགོས་པས་དེ་སྐད་ཅེས་བྱ་སྟེ། དབྱེ་ན་སོར་བཤགས་བཞིའོ། །དགེ་སློང་མ་ལས་གྲོང་དུ་ཟས་
བསླངས་ཟོས། །ཁྱིམ་དུ་དགེ་སློང་མས་བསྒོས་མ་བཟློག་ཟོས། །བསླབ་སྡོམ་སྦྱིན་ལས་རུང་མིན་བསླངས་ཏེ་ཟོས། །ནགས་མ་ཉུལ་བར་དགོན་པར་བསླངས་ཟོས་བཞིའོ། །ཞེས་སོ། །ལྔ་པ་ནི།
ཉེས་པ་ཕྲ་མོའི་རང་བཞིན་ཡིན་པས་ཉེས་བྱས་ཏེ། དབྱེ་ན་བརྒྱ་དང་བཅུ་གཉིས་སོ། །སྔ་མ་ལས། ཤམ་ཐབ་བཟླུམ་མིན་བརྩེངས་འཇོལ་གླང་སྣ་འདྲ། །ལྟེབ་དང་ཕུར་མ་གདེངས་ཀ་ལྟ་བུ་བདུན། །
ཟླུམ་མིན་རིང་ཐུང་སྟོད་གཡོགས་གོས་ཀྱི་བཅུ། །མ་བསྡམས་བགོ་བ་ཅ་ཅོ་མིག་གཡེངས་དང་། །རིང་བལྟ་མགོ་བཏུམ་གོས་བརྗེས་ཕྲག་ལ་གཟར། །ལག་པ་གཉའ་གོང་བསྣོལ་དང་ལྟག་པར་བསྣོལ།

མཆོངས་བརྐྱང་རྐང་པའི་བྲང་དང་རྟིང་བཙུགས་འགྲོ། །ལག་པ་དཀུར་བརྟེན་ལུས་བསྒྱུར་ལག་པ་གཡུགས། །མགོ་བསྒྱུར་ཕྲག་པ་སྤྲད་དང་ལག་སྦྲེལ་རྣམས། །མི་བྱེད་ཁྱིམ་འགྲོའི་སྤྱོད་པ་ཉི་ཤུའོ། །
སྟན་ལ་མ་བསྒོས་མ་བརྟགས་འཕོངས་རྡེབ་དང་། །རྐང་བརྐྱང་བསྣོལ་དང་བརླ་བསྣོལ་ལོང་བུ་བརྩེགས། །ཁྲི་འོག་རྐང་དགུག་རྐང་པ་གདངས་ཏེ་འདུག །འདོམ་མཐོང་རྣམས་སྤངས་འདུག་ཚུལ་དགུ་
ཡིན་ནོ། །ལེགས་པར་མི་ལེན་མུ་ཁ་མཉམ་པར་ལེན། །མཐར་ཆགས་མི་ལེན་ལྷུང་བཟེད་ཟུར་མིག་བལྟ། །བཟེད་སྔས་སྔར་བྱུང་སྦས་ནས་བཟེད་པ་དང་། །སྣོད་གཞན་སྟེང་བཟེད་སྤངས་པ་ཟས་
བླང་བརྒྱད། །འགལ་ཟ་ཁམ་ཆེ་ཆུང་དང་རན་པར་མིན། །ཁ་གདངས་ཟ་བཞིན་སྨྲ་དང་ཙུག་ཙུག་དང་། །ཅག་ཅག་ཧུ་ཧུ་ཕུ་ཕུ་ལྕེ་བྱུང་ཟ། །འབྲུ་ནས་གུད་ཕྱེ་ཟས་ལ་སྐྱོན་འཕྱ་དང་། །ཁམ་གཅིག་མཁུར་
སྤོ་རྐན་ཏོགས་ཁམ་འཕྲོ་བཅད། །ལག་པ་བལྡག་འབྱོག་ལག་སྒྲུགས་སྐྱོམ་སྐྱོམ་བྱེད། །མཆོད་རྟེན་འདྲར་བྱེད་ཉེར་གཅིག་ཟ་ཚེ་སྤངས། །ལྷུང་བཟེད་ལ་འཕྱ་ཕྱིར་བལྟ་ལག་པ་ནི། །ཟས་འབགས་ཆུ་

༄༅། །སྣོད་མི་རེག་ཆུ་མི་གཏོར། །མ་དྲིས་འབགས་ཆུ་འབོ་དང་ཟས་ལྷག་བཞག །ས་རྗེན་གད་ཁ་རི་གཟར་བང་རིམ་བཞིར། །མི་བཞག་གད་གཡང་རྐན་གཟར་དུ་མི་འཁྲུ། །ལངས་དང་ཆུ་དྲག་
མི་བཅུ་བཅུ་བཞིའོ། །ཆོས་སྟོན་སྡེ་ནི་ལངས་ཉལ་རང་དམའ་འདུག །མདུན་ནས་འགྲོ་ལ་ཕྱི་བཤད་ལམ་པོའི་འགྲམ། །མགོ་གཡོགས་བརྗེས་གཟར་ལག་པ་གཉའ་སྟག་བསྣོལ། །དོ་ཀེར་བཅིངས་དང་
ཞྭ་གྱོན་ཅོད་པན་བཏགས། ཕྲེང་བ་དང་ནི་མགོ་དཀྲིས་གླང་རྟ་ཞོན། །ཁྱོགས་དང་བཞོན་པ་མཆིལ་ལྷམ་གྱོན་པ་དང་། །མཁར་བ་གདུགས་མཚོན་རལ་གྲི་དགྲ་ཆ་མདའ། །གོ་ཆ་གྱོན་ལ་མི་བཤད་ཉེར་
དྲུག་གོ །སྒྲུབ་ཚུལ་གསུམ་ནི་འགྲེང་སྟེ་བཤང་གཅི་འདོར། །ཆུ་དང་རྩྭ་ལ་བཤང་གཅི་སྣབས་མི་འདོར། །ཤིང་ལ་མི་གང་མཐོར་འཛེག་རྒྱུ་གཅིག་གོ །དེ་ལྟར་ཕམ་པ་བཞི་ནས་ཉེས་བྱས་བར་རང་རྒྱུད་
དང་མ་འདྲེས་པར་རྣམ་པར་སྤོངས་པའི་ཚུལ་ཁྲིམས་ལ་བརྩོན་པ་དང་། དེ་ཡང་། ཀུན་མཁྱེན་དྲ་ཛྙཱ་རསྨིའི་ཐོས་བསམ་འཆི་མེད་བདུད་རྩི་ལས། ལེགས་གསུངས་འདུལ་བའི་ཕོ་བྲང་ནང་བཞུགས་ནས། །

ཉིས་བརྒྱ་ལྔ་བཅུ་སྤོང་བའི་ཚུལ་ཁྲིམས་དང་། །བཅུ་བདུན་བླང་བྱ་འཇུག་པའི་ཚུལ་ཁྲིམས་ཏེ། །འཁོར་ལོ་དང་པོའི་ལམ་གྱི་རིམ་པའོ། །ཞེས། གཞི་གསུམ་ཆོ་གས་མཚོན་ཏེ་གཞི་བཅུ་བདུན་ནི་རང་།
གི་དང་དུ་བླང་བར་བྱ་བ་འཇུག་པའི་ཚུལ་ཁྲིམས་ཞེས་བྱ་སྟེ། ལུང་ལས། རབ་བྱུང་གསོ་སྦྱོང་གཞི་དང་ནི། །དགག་དབྱེ་དབྱར་དང་ཀོ་ལྤགས་གཞི། །སྨན་དང་གོས་དང་སྲ་རྐྱང་དང་། །ཀོོ་ཤམྦྷི་དང་།
ལས་ཀྱི་གཞི། །དམར་སེར་ཅན་དང་གང་ཟག་དང་། །སྤོ་དང་གསོ་སྦྱོང་བཞག་པ་དང་། །གནས་མལ་དང་ནི་རྩོད་པ་དང་། །དགེ་འདུན་དབྱེན་རྣམས་བསྡུས་པ་ཡིན། །ཞེས་པ་ལྟར། དེ་དག་མདོར་
བསྡུས་ན། དང་པོ་མ་ཐོབ་པ་ཐོབ་པར་བྱེད་པ། བར་དུ་ཐོབ་པ་མི་ཉམས་པ་བསྲུང་བ། ཐ་མ་ཉམས་ན་གསོ་བ་དང་གསུམ་དུ་འདུ་སྟེ། དང་པོ་རབ་བྱུང་གི་གཞི་ལ་སྔོན་གྱི་ཆོ་ག་དང་། ད་ལྟར་གྱི་ཆོ་
ག་སྟེ་ལེན་ཚུལ་གཉིས་ལས། ད་ལྟར་གྱི་ཆོ་ག་ལ་མ་ལྟོས་པར་བསྒྲུབ་བྱ་བསྙེན་པར་རྫོགས་པར་བྱེད་པའི་ཆོ་ག་དེ་སྔོན་ཆོག་གི་མཚན་ཉིད། དབྱེ་ན། མཛོད་འགྲེལ་ལས། བྱེ་བྲག་ཏུ་སྨྲ་བ་འདུལ་

༄༅། །བ་པ་རྣམས་ན་རེ་རྣམ་པ་བཅུས་བསྙེན་པར་རྫོགས་སོ། །ཞེས་པ་ལྟར་བཅུ་སྟེ། རྫོགས་པའི་སངས་རྒྱས་དང་རང་སངས་རྒྱས་གཉིས་ཟད་དང་མི་སྐྱེ་ཤེས་པའི་བྱང་ཆུབ་བརྙེས་པའི་ཚེ་རང་
བྱུང་གིས་དང་། ཀུན་ཤེས་ཀོོ་ཌི་ནྱ། རྟ་ཐུལ། རླངས་པ། མིང་ཆེན། བཟང་ལྡན་བཅས་འཁོར་ལྔ་སྡེ་བཟང་བོ་མཐོང་ལམ་གྱི་ཡེ་ཤེས་ཁོང་དུ་ཆུད་པ་དང་། དེ་གསུམ་རང་རྒྱུད་ལ་ངང་གིས་དོན་དམ་།
པའི་དགེ་སློང་སྐྱེས་པས་བསྙེན་པར་རྫོགས་པའོ། །གྲོང་ཁྱེར་མཉན་ཡོད་ན་ཁྱིམ་བདག་སྦྱིན་པའི་བུ་མོ་མཆོད་སྦྱིན་མར་རབ་ཏུ་བྱུང་འདོད་ཀྱང་ཕ་མའི་དབང་དུ་སོང་བ་ལ་དགེ་སློང་མ་ཨུཏྤལ་ལས་ཕོ་
ཉ་བྱས་ཏེ་དགེ་བསྙེན་མ་ནས་དགེ་སློང་མའི་བར་ཕྲིན་གྱིས་གནང་ནས་དགྲ་བཅོམ་ཐོབ་པར་བཤད་པ་ལྟ་བུ་སྟེ། གདུལ་བྱ་སྐལ་བ་ལྡན་པ་ལ་འཕྲིན་གྱིས་བསྙེན་རྫོགས་རུང་སྟེ་མདོ་རྩ་ལས། སྐལ་
བ་དང་ལྡན་པའི་རང་བཞིན་ཅན་ལ་མངགས་པ་དང་འདྲ་བས་རབ་ཏུ་འབྱིན་ཏུ་གཞུགས་པ་ནི་ཆོ་ག་མ་ཡིན་པ་མ་ཡིན་ནོ། །ཞེས་སོ། །འོད་སྲུང་ཆེན་པོ་སྟོན་པ་སངས་རྒྱས་ལ་ཁྱོད་ནི་ཁོ་བོའི་སྟོན་པའོ། ། 

ཁོ་བོ་ནི་ཁྱོད་ཀྱི་ཉན་ཐོས་སོ་ཞེས་ཡིད་ཆེས་ཀྱི་དད་པས་སྟོན་པར་ཁས་བླངས་པའི་མོད་ལ་བསྙེན་རྫོགས་སུ་གྱུར་པ་ལྟ་བུའོ། །ཤཱ་རིའི་བུ་དང་གྲགས་པ་ལ་སོགས་པ་ཚུར་ཤོག ཚངས་པར་སྤྱོད་
ཅིག་གསུངས་པ་ཙམ་གྱིས་སྐྲ་དང་ཁ་སྤུ་བྱི། ལུས་ཆོས་གོས་དང་བཅས་ཏེ་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གྱུར་པ་བཞིན་ནོ། །ཁྱིམ་བདག་ལེགས་སྦྱིན་ལ། སྟོན་པས་
ལེགས་སྦྱིན་གཅིག་ཏུ་དགེ་བ་ནི་གང་ཐར་པའོ། །དེ་ལ་མཁོ་བ་ནི་གང་དད་པའོ། །ཞེས་པའི་དྲིས་ལན་ལ་ཐུགས་དགྱེས་པས་བསྙེན་རྫོགས་ཀྱི་སྡོམ་པ་མངོན་དུ་གྱུར་པ་ལྟ་བུའོ། །སྲུ་སྐྱེད་དགུའི་
བདག་མོ་དང་ཤཱཀྱའི་བུ་མོ་ལྔ་བརྒྱ་ལྕི་ཆོས་བརྒྱད་ཁས་བླངས་པའི་མོད་ལ་བསྙེན་རྫོགས་སུ་གྱུར་པ་ལྟ་བུའོ། །བཟང་སྡེའི་ཚོགས་དྲུག་ཅུ་སྐྱབས་གསུམ་ཁས་བླངས་པས་བསྙེན་པར་རྫོགས་པའོ། །
སྔོན་ཆོག་བཏགས་པ་བ་ལ་དགུ་དང་། མཚན་ཉིད་པ་ནི་བཅུ་ཚོགས་སམ་ལྔ་ཚོགས་ཀྱི་དགེ་འདུན་ལ་གསོལ་བཏབ་སྔོན་ཏུ་འགྲོ་བས། གསོལ་བཞིའི་ལས་ཀྱི་གཅིག་ཆར་རབ་ཏུ་བྱུང་བ་དང་བསྙེན་

༄༅། །པར་རྫོགས་པར་བྱེད་པའི་ཆོ་ག་ཉིད་ཡིན་ནོ། །ད་ལྟར་གྱི་ཆོ་ག་ནི་ཡུལ༡་དུས༢་ཚེ་༣སེམས་ཅན་༤ཡན་ལག་༥་ངེས་པ་སྟེ་ངེས་པ་ལྔ་བྲལ་ཞིང་། སྐྱེ་བ་དང་༡། གནས་པ་དང་། ཁྱད་པར་
དང་༣། མཛེས་པའི་བར་ཆད་བཞི་དང་མི་ལྡན་པས། དགེ་བསྙེན་དང་། དགེ་ཚུལ་བར་མ་རབ་བྱུང་སྒྲུབ་ཏེ། ཀརྨ་ཤ་ཏཾ་ལས། ཞུ་དང་མཁན་པོ་དང་པོ་དང་། །རབ་བྱུང་དགེ་ཚུལ་གྲིབ་ཚོད་དང་། །
བསླབ་པ་བརྗོད་པ་ཐ་མ་ཡིན། །ཞེས་པས། ཞུ་དང་ནི་བསྒྲུབ་བྱ་དེ་རབ་བྱུང་ཞུ་བའི་དགེ་སློང་ལ་གཏད་ནས་དེས་ཀྱང་དགེ་འདུན་ལ་ཞུ་བའོ། །མཁན་པོ་ཞེས་མཁན་པོར་གསོལ་བ་གདབ་པའོ། །
དང་པོ་ནི། དེའི་འོག་ཏུ་དགེ་སློང་གཞན་ཞིག་གིས་དེའི་སྐྲ་དང་ཁ་སྤུ་བྲེགས་ཏེ། སྤྱི་བོར་གཙུག་ཕུད་བཞག་པ་ལ། གཙུག་ཕུད་བྲེགས་པར་སྤྲོའམ་བྱས་པས། སྤྲོ་ལགས་ཞུས་ཏེ་བྲེགས་ནས་ཁྲུས་བྱས།
མཁན་པོས་ཆོས་གོས་ཤམ་ཐབས། ལྷུང་བཟེད། གདིང་བ་ཆུ་ཚག་སྟེ་ཡོ་བྱད་ལྔ་གཏད་དེ་མཚན་མཁན་པོའི་མཚན་ནམ་སྡེ་པའི་མིང་གི་མཐའ་ཅན། དཔལ་འོད་གྲགས་པ་བཟང་པོ་ལ་སོགས་པས་སྤྲས་

པ་འདོགས། རབ་བྱུང་ཞེས་པ་བར་མ་རབ་བྱུང་དུ་བསྒྲུབ་པའོ། །དགེ་ཚུལ་ཞེས་པས་སྐྱབས་འགྲོ་བྱས་ནས་དགེ་ཚུལ་བསྒྲུབ་པའི་སྔགས་ཚིག་ལན་གསུམ་བརྗོད་དེ་དགེ་ཚུལ་དུ་བསྒྲུབ་པའོ། །གྲིབ་
ཚོད་ཅེས་པས། གྲིབ་ཚོད་གཞལ་ཏེ་དེའི་འོག་ཏུ་དུས་བརྗོད་པའོ། །བསླབ་པ་བརྗོད་པ་ཞེས་པས། དགེ་ཚུལ་གྱི་བསླབ་པའི་གཞི་བཅུ་བརྗོད་པ་སྟེ་དགེ་ཚུལ་དུ་བསྒྲུབ་པའོ། །ཚིག་ཕྱི་མ་བསྙེན་རྫོགས་
སུ་བསྒྲུབ་པ་ལ། སྒྲུབ་ཕྱོགས་ནས་རྒྱུད་ཚོགས་སུ་མ་ཚང་བ། ཆོས་གོས་གསུམ་དང་ལྷུང་བཟེད་ཚང་བ། ལོ་ཉི་ཤུ་ལོན་པ། ཤེས་པ་རང་བཞིན་དུ་གནས་པ། ཐོབ་མཚམས་སོགས་ཀྱི་དོན་གོ་ཞིང་
བརྡའ་འཕྲོད་པ། ཁྱད་པར་དུ་ངེས་པར་འབྱུང་བ་མྱ་ངན་འདས་གསུམ་གང་རུང་དོན་དུ་གཉེར་བ་སྒྲུབ་པར་བྱེད་པ་པོ་མཁན་སློབ་དགེ་འདུན་རྣམས་ཀྱང་ཁ་སྐོང་གི་ཆོས་བཅུ་གསུམ་ཚང་བ་ཚུལ་ཁྲིམས་
རྣམ་པར་དག་པ། དམིགས་བསལ་བསྒྲུབ་བྱའི་ངོས་ནས་མཐོང་ཐོས་དོགས་གསུམ་གྱི་སྐྱོན་མེད་པ་དང་། ཁྱད་པར་མཁན་པོ་བརྟན་མཁས་བཙུན་པའི་ཡོན་ཏན་ལྡན་པ་ལ་བརྟེན་ནས། ཡུལ་དབུས་

༄༅། །སུ་དགེ་སློང་བཅུ་དང་མཐའ་འཁོབ་ཏུ་ལྔ་ཡན་ཆད་འདུས་པ་ལས་བསྙེན་པར་རྫོགས་དགོས་ལ། དེ་ཡང་། ཀརྨ་ཤ་ཏཾ་ལས། དང་པོར་བྱ་དང་མཁན་པོ་དང་། །ཆོས་གོས་གཉིས་དང་ལྷུང་
བཟེད་གཉིས། སྤྲོ་བྱ་གསོལ་བ་གསང་སྟོན་དང་། །ཞུ་དང་གསོལ་དང་གསོལ་བ་དང་། །དྲི་དང་ལས་དང་གྲིབ་ཚོད་དང་། །ཉིན་མཚན་དུས་ཚོད་གནས་རྣམས་དང་། །ལྟུང་དང་དགེ་སྦྱོང་མཆོག་འདོད་དང་། །
ཚུལ་ཁྲིམས་མཉམ་དང་ཚུལ་འབྲེལ་དང་། །དུལ་དང་དགོས་དང་མ་བརྗོད་དང་། །གུས་པ་དང་ནི་བསྒྲུབ་བྱ་བ། །མུ་སྟེགས་གནས་པ་སྦྱིན་པ་ཡིས། །སྡེ་ཚན་ཡང་དག་བསྡུས་པ་ཡིན། །ཞེས་པ་ནི་
སྡོམ་སྟེ། དང་པོར་བྱ་དང་ཞེས་པ་ནི། བསྒྲུབ་བྱ་དེ་ལོ་ཉི་ཤུ་ལོན། སྣམ་སྦྱར་བླ་གོས་མཐང་གོས་ཏེ་ཆོས་གོས་གསུམ་དང་ལྷུང་བཟེད་ཀྱང་ཚང་ཞིང་མངོན་གྱུར་བཅུ་ཚང་བ་ལས་དགེ་སློང་གི་སྡོམ་པ་
སྐྱེ་སྟེ། ལུང་ལས། སངས་རྒྱས་ཆོས་དང་སྟོན་པ་དང་། །མཁན་པོ་སློབ་དཔོན་བསྙེན་རྫོགས་འདོད། །ཡོ་བྱད་ཡོངས་སུ་དག་པ་དང་། །གསོལ་ལས་དང་ནི་མངོན་སུམ་མོ། །ཞེས་གསུངས་པ་ལྟར།

སངས་རྒྱས་མངོན་གྱུར་ནི་༡སྟོན་པའི་སྐུ་གཟུགས་ལ་སངས་རྒྱས་དངོས་ཀྱི་འདུ་ཤེས་བཞག་པ་དེའོ། །ཆོས་མངོན་གྱུར་༢ལུང་གི་ཆོས་ལས་ཀྱི་ཆོ་ག་དང་། སྒྲུབ་པའི་ཆོས་དགེ་འདུན་གྱི་ཐུགས་
རྒྱུད་ལ་བཞུགས་པའི་བསླབ་པའོ། །སྟོན་པ་མངོན་གྱུར་༣དགེ་འདུན་ལ་འཆད་ཅིང་། མཚན་ཉིད་གསུམ་ལྡན་གྲངས་ཚང་བ། ཁ་སྐོང་གི་ཆོས་དང་ལྡན་པ་མ་འདུས་པ་དང་འདུས་པ་ཕྱིར་ལྡོག་གི་མི་
མཐུན་གཉིས་དང་བྲལ་བའོ། །མཁན་པོ་མངོན་གྱུར་ནི་༤བརྟན་མཁས་ཀྱི་ཡོན་ཏན་ཕུན་སུམ་ཚོགས་པ་དང་ལྡན་པའོ། །སློབ་དཔོན་མངོན་གྱུར་ལའང་གཉིས་ལས། ལས་ཀྱི་སློབ་དཔོན་ཁ་སྐོང་༔
བར་འོས་ཤིང་ལས་ཀྱི་ཆོ་ག་བརྡའ་སྤྲོད་པ་ལ་མཁས་པ། གསང་སྟེ་སྟོན་པའི་སློབ་དཔོན། ཁ་སྐོང་གི་ཆོས་དང་ལྡན་ཞིང་། འདུན་པས་འགྲོ་བ་དང་། ཞེ་སྡང་གིས་འགྲོ་བ་དང་། གཏི་མུག་གིས་འགྲོ་
བ་དང་། འཇིགས་པས་འགྲོ་བ་སྟེ་འགྲོ་བ་བཞི་དང་བྲལ་བ་དགོས་སོ། །བསྙེན་པར་རྫོགས་འདོད་མངོན་དུ་གྱུར་པ་ནི༦། བསྒྲུབ་བྱ་རང་ངོས་ནས་ཚང་དགོས་ཏེ། རྒྱུའི་ཀུན་སློང་སྙིང་ཐག་པ་ནས་

༄༅། །སྡོམ་པ་ལེན་འདོད་དང་། དུས་ཀྱི་ཀུན་སློང་སྡོམ་པ་ཐོབ་དུས་ཐོབ་ཤེས་ཀྱི་བསམ་པར་སྐྱེ་རུང་དང་ལྡན་པའོ། །ཡོ་བྱད་མངོན་གྱུར་ནི༧། ཆོས་གོས་གསུམ་དངོས་སམ་རྒྱུར་རུང་བ་དང་།
ལྷུང་བཟེད་རུང་བ་ཚད་ལྡན། ཆུ་ཚགས་གདིང་བ་སོགས་བརྙན་པོ་ཚུན་ཆད་ཀྱིས་ཚང་དགོས་ལ། ཡོངས་སུ་དག་པ་མངོན་དུ་གྱུར་པ་ནི༨། འགལ་རྐྱེན་བར་ཆད་ཀྱི་ཆོས་དང་མི་ལྡན་པ་ཞིག་དགོས་སོ།།
གསོལ་བ་མངོན་གྱུར་ནི། དགེ་འདུན་ལ་གསོལ་བ་ལན་གསུམ་འདེབས་པ་དེ་ཡིན། ལས་མངོན་གྱུར་ནི༡༠། གསོལ་བ་དང་བཞིའི་ལས་ཚང་ལ་མ་ནོར་བ་མ་འཁྲུལ་བ་ཞིག་དགོས། དེ་ལྟར་མངོན་
གྱུར་བཅུས་སྡོམ་པ་སྐྱེ་བའི་རྒྱུ་ཚོགས་ཐམས་ཅད་ཚང་བ་ཡིན། དེ་ལ་མདོ་སྡེ་པ་ཡན་ཆད་ཀྱིས། ངེས་འབྱུང་གི་བསམ་པས་ཉེར་ལེན་གྱི་རྒྱུ་བྱས། མངོན་གྱུར་བཅུས་ལྷན་ཅིག་བྱེད་པའི་རྐྱེན་བྱས་
ཏེ་དགེ་སློང་གི་སྡོམ་པ་སེམས་པ་ས་བོན་དང་བཅས་པའི་ངོ་བོར་སྐྱེ་བར་བཞེད་ནའང་། ཡོད་སྨྲ་སྡེ་པས་རྒྱུ་དྲུག་དང་རྐྱེན་བཞི་ལས་སྐྱེ་བར་འདོད་དེ། རྒྱུ་རྐྱེན་རང་རྒྱུད་ཀྱི་འབྱུང་བ་བཞི་དང་

རྐྱེན་གཞན་གྱི་རྣམ་རིག་གཉིས་ལ་བརྟེན་ནས། བྱེད་རྒྱུ་ལྷན་ཅིག་འབྱུང་བ་དང་སྐལ་མཉམ་སྟེ་རྒྱུ་གསུམ་གྱིས། དགེ་སློང་གི་སྡོམ་པ་རིག་བྱེད་དང་རིག་བྱེད་མ་ཡིན་པ་གཉིས་ཀྱིས་བསྡུས་པའི་སྤོང་
བ་བདུན་ལྡན་གྱི་ངོ་བོར་སྐྱེ་བར་བཞེད་པའོ། །དེ་ཡང་སོ་ཐར་གྱི་སྡོམ་པའི་སྣོད་དུ་གྱུར་པའི་གདུལ་བྱ་བློ་རྣམ་པར་དག་པ་སྐྱོན་བྲལ་ཡོན་ཏན་ལྡན་པ་དེ་བསྙེན་པར་རྫོགས་པར་འདོད་པ་ན་མཁན་པོར་
འོས་པ་དེས། ལས་བྱེད་པའི་སློབ་དཔོན། གསང་སྟོན། ལས་གྲལ་དུ་འདུས་པའི་དགེ་སློང་རྣམས་ལ་གསོལ་བ་བཏབ་ནས། དེ་རྣམས་ཀྱིས་ཀྱང་། རང་རང་གི་ལྟུང་བ་བཤགས་འོས་རྣམས་བཤགས། 
བྱིན་གྱིས་བརླབས་འོས་རྣམས་བྱིན་རླབས་བྱས་ཏེ་ལས་གྲལ་ཏུ་འདུས་པའོ། །མཁན་པོ་ཞེས་པས་བསྙེན་རྫོགས་ཀྱི་མཁན་པོར་གསོལ་བ་བཏབ་པའོ། །ཆོས་གོས་དང་པོ་ནི་མཁན་བོས་ཆོས་གོས་
གསུམ་བྱིན་གྱིས་བརླབས་ནས་གནང་བའོ། །ཆོས་གོས་གཉིས་པ་ནི་ཆོས་གོས་དྲུབ་ཟིན་པ་མེད་ན། ཆོས་གོས་ཀྱི་རྒྱུ་བྱིན་གྱིས་རླབས་ནས་གནང་བའོ། །ལྷུང་བཟེད་དང་པོ་ནི་དགེ་འདུན་ལ་མི་

༄༅། །ཆེའམ། མི་ཆུང་ངམ། མི་སྐྱའམ་ཞེས་བསྟན་པའོ། །གཉིས་པ་ནི། མཁན་པོས་བྱིན་གྱིས་བརླབས་ནས་གནང་བའོ། །སྤྲོ་བྱ་ཅེས། ལས་སློབ་ཀྱིས་གང་ཡིན་དྲིས་ནས་སྤྲོར་གཞུག་པའོ། །
གསོལ་བ་ཞེས་གསང་སྟོན་བསྐོས་པའི་གསོལ་བ་འབའ་ཞིག་གོ །གསང་སྟོན་ཅེས་པས། གསང་སྟོན་གྱིས་བསྒྲུབ་བྱ་ལ་ལྐོག་ཏུ་བར་ཆད་དྲི་བའོ། །ཞུ་དང་ཞེས་གསང་སྟོན་གྱིས་དགེ་འདུན་ལ་བར་
ཆད་དག་གོ་ཞུ་བའོ། །གསོལ་དང་། ཞེས་བསྙེན་པར་རྫོགས་ཕྱིར་བསྒྲུབ་བྱ་ལས་སློབ་ཀྱིས་རྗེས་ཟློས་བྱས་ཏེ་གསོལ་བ་བཏབ་པའོ། །གསོལ་བ་ཅེས་པས་ལས་སློབ་ཀྱིས་བསྒྲུབ་བྱ་ལ་སྔོན་དུ་བར་
ཆད་དྲི་བའི་ཆེད་དུ་གསོལ་བ་འབའ་ཞིག་པའི་ལས་བྱེད་པའོ། །དྲི་དང་ཞེས་པས་མངོན་དུ་དྲི་བའོ། །ལས་དང་ཞེས་པས་བསྙེན་པར་རྫོགས་པའི་དངོས་གཞིའི་ལས་བྱེད་པའོ། །གྲིབ་ཚོད་ཅེས་པ་
ཐུར་མ་སོར་བཞི་པ་སྐྱེས་བུ་ཞེས་དེའི་ཉི་མའི་གྲིབ་ཚོད་གཞལ་བའོ། །དེ་ཡང་གྲིབ་མ་སོར་བཞི་ལ་སྐྱེས་བུ་དང་། གསུམ་མན་ཆད་ལ་རྐང་པ་ཞེས་ཐ་སྙད་བརྗོད་དོ། ཉིན་མཚན་ཞེས་པ་ཉིན་མོའི་

ཆ་ཤས་བཅུ་བཞི་མཚན་མོའི་བརྒྱད་དེ་ཉེར་གཉིས་བརྗོད་པའོ། །ཉིན་མོའི་བཅུ་བཞི་པ་ནི། ཀརྨ་ཤ་ཏཾ་ལས་སྐྱ་རེངས་ཤར་བ། ཉི་མ་མ་ཤར་པ། ཉི་མ་ཤར་བ། ཉི་མའི་བརྒྱད་ཆ་ཤར་ག བཞི་ཆ་
ཤར་བ། སྔ་དྲོའི་དུས་གུང་ཚིགས་མ་ཡོལ་བ། གུང་གི་དུས་ཕྱི་དྲོའི་དུས། ཉི་མའི་བཞི་ཆ་ལུས་པ། བརྒྱད་ཆ་ལུས་པ། ཉི་མ་ནུབ་པ། ཉི་མ་མ་ནུབ་པ། རྒྱུ་སྐར་མ་ཤར་བའོ། །མཚན་མོའི་བརྒྱད་
ཆ་ནི་རྒྱུ་སྐར་ཤར་བ། མཚན་ཐུན་དང་པོ། ཐུན་དང་པོའི་ཕྱེད། གུང་ཐུན། དེའི་ཕྱེད་གུང་ཐུན་ཐ་མ། ཐུན་ཐ་མའི་ཕྱེད། སྐྱ་རེངས་མ་ཤར་བའོ། །ཞེས་སོ། །དུས་ཚོད་ཅེས་དུས་ཚིགས་ལྔ་བརྗོད་པ་སྟེ།
དེ་ཡང་། མདོ་རྩ་ལས། དགུན་གྱི་དུས་དང་། དཔྱིད་ཀྱི་དུས་དང་། དབྱར་གྱི་དུས་དང་། དབྱར་ཐུང་ངུའི་དུས་དང་། དབྱར་རིང་བོའི་དུས་སོ། །དང་པོ་གཉིས་ནི་ཟླ་བ་བཞི་བཞིའོ། །འོག་མ་ནི་ཟླ་བ་གཅིག་
གོ །དེའི་འོག་མ་ནི་ཉིན་ཞག་གཅིག་གོ །ཐ་མ་ནི་ཟླ་བ་གསུམ་དུ་མ་ཚོགས་པའོ། །ཞེས་སོ། །གནས་རྣམས་ཞེས་པ་ནས་བསྒྲུབ་བྱ་བ་ཞེས་པའི་བར་ནི་གདམས་ངག་བཅུ་གཅིག་བརྗོད་པའོ། །མུ་སྟེགས་

༄༅། །གནས་པ་སྤྱིན་པ་ཞེས་སྦྱོར་བའི་ཆོ་གའི་སྤྲོས་པའོ། །འདི་དག་གོ་རིམ་མ་འཁྲུགས་པའི་ས་བཅད་མདོར་བསྟན་པ་སྟེ་རྒྱས་པར་ལས་ཆོག་ལས་རྟོགས་པར་བྱའོ། །དེས་རབ་བྱུང་གི་
གཞི་སོང་། བར་དུ་ཐོབ་པ་མི་ཉམས་བསྲུང་བ་ལས། བསླབ་པ་ཡོངས་སྦྱོང་གི་གཞི་དང་། བདེ་བར་གནས་པའི་གཞི་གཉིས། དང་པོ་ལ་གསུམ་གསོ་སྦྱོང་། དབྱར་གནས། དགག་དབྱེ་དང་།
གསུམ་ལས། དང་པོ་གཉེན་པོ་བསླབ་པ་གསོ་ཞིང་། སྤང་བྱ་སྡིག་པ་སྦྱོང་བས་ན་གསོ་སྦྱོང་ཞེས་བྱ་སྟེ། ལོ་དྲི་བ་ལས། དགེ་བ་མཐའ་དག་ཡང་དག་གསོ་བྱེད་ཅིང་། །སྡིག་པ་མཐའ་དག་ཡང་དག་
འདིར་སྦྱོང་བ། །དགེ་གསོ་ཕྱིར་དང་སྡིག་པ་རྣམས་སྦྱོང་ཕྱིར། །དེ་བཞིན་གཤེགས་པས་གསོ་སྦྱོང་ཞེས་གསུངས་སོ། །དེ་ལ་དབྱེ་ན་ཞི་གནས་དང་། མཐུན་པའི་གསོ་སྦྱོང་གཉིས། དང་པོ་ཞི་ལྷག་
བསྒོམ་པས་སྤངས་པའི་གནས་མི་མང་པོའི་འདུ་ལོང་ཆེན་པོའི་གནས་དང་། ལུས་སྲོག་ལ་འཚེ་བ་ཡོད་སར་དང་། ལམ་ངམ་གྲོག་སོགས་ལམ་དུ་ཞུགས་པའི་ཚེ་སོགས་ཏིང་ངེ་འཛིན་མི་བསྒོམ་པར་

གནས་དབེན་པར་ཏིང་ངེ་འཛིན་གང་དུ་བསྒོམ་པའི་གནས་དེར་སྤོང་ཁང་བརྩིགས་ཚུལ་མཐུན་པར་བརྩིགས་པ་དང་། སྤོང་བ་པ་རྣམས་ལ་གཡོག་བྱེད་ཀྱི་ཞལ་ཏ་བ་བསྐོས་ལ། དེས་བསམ་གཏན་
ལས་ལྡང་བའི་དུས་ལྗོན་པ་སོགས་བྱ་བ་སྔོན་དུ་སོང་ནས། ཇི་ལྟར་བསྒོམ་བྱའི་ལམ་གྱི་ངོ་བོ་ཞི་ལྷག་གཉིས་ལས། མཛོད་ལས། དེ་ལ་འཇུག་པ་མི་སྡུག་དང་། །དབུགས་རྔུབ་དབྱུང་པ་དྲན་
པ་ཡིས། །འདོད་ཆགས་རྣམ་རྟོག་ལྷག་རྣམས་སོ། །ཞེས་པས། འདོད་ཆགས་ཀྱི་གཉེན་པོར་མི་སྡུག་པ། ཞེ་སྡང་གི་གཉེན་པོར་བྱམས་སྙིང་རྗེ། གཏི་མུག་གི་གཉེན་པོ་རྟེན་འབྲེལ་གྱི་གནས་ཚུལ།
ང་རྒྱལ་གྱི་གཉེན་པོར་ཁམས་ཀྱི་རབ་དབྱེ། ཕྲག་དོག་གི་གཉེན་པོར་དབུགས་དབྱུང་རྔུབ་དྲན་པ་སོགས་སེམས་གནས་པའི་ཐབས་དགུས་ཞི་གནས་འགྲུབ་པར་བྱེད་པའོ། །མཛོད་ལས། ཞི་གནས་
གྲུབ་པར་གྱུར་པ་ཡིས། །དྲན་པ་ཉེར་བཞག་བསྒོམ་པར་བྱ། །ཞེས་པས། ལྷག་མཐོང་བདག་མེད་རྟོགས་པའི་ཤེས་རབ་བསྐྱེད་པ་ལ། ལུས་ཚོར་སེམས་ཆོས་བཞི་ལ་གཙང་བདེ་རྟག་བདག་ཏུ་ལྟ་བའི་

༄༅། །གཉེན་པོ་རང་མཚན་ནི་གཙང་བ་སོགས་དང་སྤྱི་མཚན་མི་རྟག་པ་སོགས་བཞིར་བསྒོམ་པའི་རྣལ་འབྱོར་ལ་སྤྱོད་ཅིང་དེ་ལྟར་ཚོགས་ལམ་ལ་སོགས་པའི་ལམ་ལྔ་བྱང་ཕྱོགས་སོ་བདུན་གྱི་
རིམ་པས་བགྲོད་དེ། རྒྱུན་ཞུགས་ལ་སོགས་པའི་འབྲས་བུ་བཞི་ཐོབ་པར་བྱེད་པའོ། །གཉིས་པ་མཐུན་པའི་གསོ་སྦྱོང་ནི་རྣམ་པ་ལྔ་སྟེ། བཅུ་བཞི་པ་དང་༡། བཅོ་ལྔ་པ་དང་༢། བཀྲ་ཤིས་པའི་གསོ་
སྦྱོང་དང་༣། གནོད་པ་དབྱུང་བའི་གསོ་སྦྱོང་དང་༤། བསྡུམ་པའི་གསོ་སྦྱོང་དང་ལྔའོ། །དང་པོ་ནི། ལོ་དྲི་ལས། རྒྱལ་དང་དབོ་དང་ས་ག་དང་། །ཆུ་སྟོད་ཁྲུམ་སྨད་སྨིན་དྲུག་བཅས། །འདི་རྣམས་
ཀྱིས་ནི་ནག་པོའི་ཕྱོགས། །ཟླ་ཕྱེད་གསོ་སྦྱོང་བཅུ་བཞི་པའོ། །ཞེས་པས་བསྟན། གཉིས་པ་ནི། ཡར་ངོའི་ཉ་བཅུ་གཉིས་དང་། ཧོར་ཟླ་བཅུ་པ་ནས་བརྒྱད་པའི་བར་གྱི་མར་ངོ་དྲུག་སྟེ་བཅོ་བརྒྱད་དོ། །
གསུམ་པ་ནི། མི་རུང་བའི་གཞི་བཅུ་ལྟ་བུ་སེལ་བ་དང་། རབ་གནས་སོགས་བཀྲ་ཤིས་པའི་དུས་སུའོ། །བཞི་པ་ནི། ནད་ཡམས་སོགས་གནོད་པ་བྱུང་ཟིན་ལྡོག་པའམ་སླར་མི་འབྱུང་བའི་ཕྱིར་བྱེད་པའོ། །

ལྔ་པ་ནི། དགེ་འདུན་དབྱེ་བ་བསྡུམ་པའི་ཕྱིར་གསོ་སྦྱོང་བྱེད་པའོ། །དེ་ལྟར་བཀྲ་ཤིས་པ་སོགས་དུས་མ་ངེས་པའི་གསོ་སྦྱོང་གསུམ། གསོལ་བའི་ལས་ཀྱི་ཚེ་རང་རང་གི་དུས་བརྗོད་དགོས་པའི་ཁྱད་
པར་ཙམ་མ་གཏོགས་གཞན་ཆོ་ག་ཐམས་ཅད་དུས་ངེས་པའི་གསོ་སྦྱོང་དང་འདྲའོ། །དུས་ངེས་པའི་གསོ་སྦྱོང་། གཎྜའི་སྒྲས་དགེ་འདུན་བསྡུས་ནས། གནས་ལ་བློ་ཐུན་སོགས་གསོ་སྦྱོང་གང་དུ་བྱ་
བའི་གནས་དང་འདུན་པ་འབུལ་བས་ལས་མཐུན་པ་སྒྲུབ་པ་དང་ལྟུང་བ་ཕྱིར་བཅོས་པ་དང་བྱིན་གྱིས་བརླབས་པ་སོགས་གང་དང་ལྷན་ཅིག་བྱ་བའི་ཚོགས་པ་དང་རྒྱུན་ཆགས་གསུམ་སོགས་བཏང་།
གནས་བརྟན་གྱིས་སོ་ཐར་གྱི་མདོ་ཉན་པར་གདམས་ནས་གསོལ་བ་འབའ་ཞིག་པའི་ལས་ཀྱི་དགེ་འདུན་ཐུགས་བསྟུན། ཚེ་དང་ལྡན་པ་དག་བདག་ཅག་གསོ་སྦྱོང་བྱ་སྟེ་ཞེས་སོགས་རྣམ་གཞག་བྱས་
ནས་མདོའི་གླེང་གཞི་འདོན་ཞིང་ལྷག་མ་ཐོས་པ་བསྒྲགས་པ་སོགས་སོ་ཐར་གྱི་མདོ་འདོན་ཚུལ་ལྔའི་ཇི་ལྟར་བྱ་བའི་ཆོ་ག་ལ་སོགས་ཀྱིས་དུས་མཐུན་པའི་གསོ་སྦྱོང་གིས་བསླབ་པ་ཡོངས་སུ་སྦྱང་བའོ། །

༄༅། །གཉིས་པ་ནི། སྔོན་སྟོན་པ་རྒྱལ་བྱེད་ཚལ་ན་བཞུགས་པའི་ཚེ་དགེ་སློང་དག་དབྱར་ལྗོངས་རྒྱུ་བ་ལ་མུ་སྟེགས་རྣམས་འཕྱ་བས་དབྱར་སྔ་མ་བཅས་གང་གི་ཚེ་རི་བོར་གྱི་གཙུག་ལག་ཁང་
ཞིག་ཏུ་དབྱར་གནས་པ་ལ་འཇིགས་པ་བྱུང་ནས་དགག་དབྱེ་མ་བྱས་པར་མཉན་ཡོད་དུ་འོང་པས་དབྱར་ཕྱི་མ་རྗེས་སུ་བཅས་སོ། །མཚན་ཉིད་གཞི་གསུམ་གྱི་ནང་ཚན་གང་ཞིག་གསོ་དགག་རྣམ་
པར་བཅད་པའི་ཚུལ་རྣམ་པར་དག་བྱེད་ཀྱི་རིག་གནས་དབྱེ་ན་དབྱར་སྔ་མ་དང་ཕྱི་མའོ། །དབྱར་སྔ་མ་གྲོ་ཞུན་ཟླ་བ་དབྱར་ཟླ་ཐ་ཆུང་གི་མར་ངོའི་ཚེས་གཅིག་དང་། ཕྱི་མ་ཡིན་ན་ཁྲུམ་ཟླ་སྟོན་རའི་
མར་ངོའི་ཚེས་གཅིག་ནས་དབྱར་ཟླ་གསུམ་དུ་ཁས་ལེན་པ་སྟེ། ས་གའི་ལྷས། གྲོ་ཞུན་ཟླ་བའི་ཚེས་གཅིག་ནས། །སྔ་མའི་དབྱར་དེ་གཙོ་བོ་ཡིན། །དེ་ཉིད་ཁྲུམས་ཀྱི་ཟླ་བ་ཡི། །ཚེ་གཅིག་ནས་ནི་
ཕྱི་མར་གྲགས། །ཞེས་པས། དབྱར་སྔ་མ་ཡིན་ན་དབྱར་འབྲིང་ཧོར་ཟླ་དྲུག་པའི་ཉ་དང་། ཕྱི་མ་ཡིན་ན་དབྱར་ཐ་ཧོར་ཟླ་བདུན་པའི་ཉ་ལ་གསོ་སྦྱོང་བྱས་ནས་གནས་དང་གནས་མལ་དག་སྟོབ་རྒྱུ་

ཡོད་ན་དེ་སྟོབ་པ་པོ་བསྐོ། མེད་ན་ཚུལ་ཤིང་བྲིམ་པ་པོ་ཉིད་བསྐོ་བར་བྱ་སྟེ་ལས་བྱེད་པོས་བསྐོ་བྱར་སྤྲོ་བ་དྲི། སྤྲོན་གསོལ་བ་དང་གཉིས་ཀྱི་ལས་ཀྱིས་བསྐོས་ལ། དེས་ཁྲིམས་སུ་བྱ་བ་བསྟན་པར་
བརྗོད་ནས། ཚུལ་ཤིང་བླང་པའི་ཕྱིར་ལས་བྱེད་པོས་གསོལ་བ་འབའ་ཞིག་པའི་ལས་ཀྱིས་ཐུགས་བསྟུན་ལ། བསྐོས་པས་ཚུལ་ཤིང་དྲི་བཟང་གིས་བགོས་པ་གཟེབ་ཀྱི་སྒྲོག་མར་རས་དཀར་པོ་བཏང་
བས་དཀྲིས་པ་གྲངས་ལས་མི་ཉུང་བ་རྒན་པའི་མཐའ་ལོགས་སུ་བཞག་ནས། འདི་ན་གནས་པས་ཁྲིམས་འདི་དང་འདི་ཡོད་དེ། ཁྲིམས་འདི་ལ་གནས་པར་སྤྲོ་བས་ཚུལ་ཤིང་ལོང་ཞིག་བསྒོས་ནས་
འབྲིམ་པས་ལེན་པ་པོ་མཁན་པོས། དང་པོར་སྟོན་པ་སངས་རྒྱས་ཀྱི་ཚུལ་ཤིང་ལེན། དེ་ནས་རང་རང་གི་ལེན། རྗེས་སུ་དགེ་ཚུལ་རྣམས་ཀྱི་ཚུལ་ཤིང་རང་རང་གི་མཁན་སློབ་རྣམས་ཀྱིས་ལེན། མཇུག་
ཏུ་གཞི་བདག་གཉུག་མར་གནས་པའི་ཚུལ་ཤིང་གནས་བརྟན་གྱིས་ལེན། སླར་འབྲིམ་པ་པོས་བསྡུས་ཏེ། དགེ་སློང་འདི་སྙེད་གཅིག་གིས་ཚུལ་ཤིང་བླངས་སོ་ཞེས་གྲངས་བཟུང་ངོ་། །དངོས་གཞི་

༄༅། །ཚེས་བཅུ་དྲུག་གི་ནངས་པར་གནས་སྟེང་གཡོགས་དང་བཅས་དགེ་སློང་གི་མདུན་དབྱར་ཁས་བླངས་སྔགས་ཚིག་ལན་གསུམ་བརྗོད། དེ་ནས་བྱིན་གྱིས་མ་བརླབས་པར་མཚམས་ཀྱི་
ཕྱི་རོལ་དུ་ཞག་ལོན་པར་མི་འདུག་པ་སོགས་དབྱར་གྱི་དམ་ཚིག་དང་། དབྱར་ཇི་ལྟར་བྱིན་གྱིས་བརླབས་པའི་ཚུལ་སོགས་གཙོ་བོར་བསྟན་ཏོ། །གསུམ་པ་ནི་སྟོན་པ་མཉན་ཡོན་ན་བཞུགས་པའི་ཚེ་
ལྗོངས་ཤིག་ཏུ་དགེ་སློང་རྣམས་མི་སྨྲ་བའི་ཁྲིམས་བྱས་ཏེ་དབྱར་གནས་པ་ལ་བརྟེན་ནས་མཐོང་ཐོས་དོགས་གསུམ་གྱི་དབྱར་གནས་པའི་དགེ་འདུན་ལ་དགག་དབྱེ་བྱེད་པར་གནང་ངོ། །མཚན་ཉིད་
ནི་གཞི་གསུམ་གྱི་ནང་ཚན་གང་ཞིག་དབྱར་ཚུལ་ལ་བརྟེན་ནས་བྱུང་བའི་དེ་མ་ཐག་གི་རིགས་གནས་རྣམ་པར་དག་བྱེད་དགག་པ་དབྱེ་བ། དུས་ཀྱི་དགག་དབྱེ་ནི་དབྱར་སྔ་མ་ཁས་བླངས་ན་སྟོན་འབྲིང་
དབྱུག་ཟླ་ཧོར་ཟླ་དགུ་བ་དང་། ཕྱི་མ་ལ་སྟོན་ཟླ་ཐ་ཆུང་སྨིན་དྲུག་ཟླ་བ་གང་རུང་གི་ཚེས་བཅོ་ལྔའི་སྔ་དྲོ་དགེ་འདུན་ཐམས་ཅད་འདུས་ནས་ཕན་ཚུན་ཕྱག་བྱས་ལ། དབྱར་ནང་དུ་ཐུགས་དང་འགལ་བ་

བཟོད་པར་གསོལ་ཞིང་། རྒྱུན་ཆགས་གསུམ་པ་ནས་དགེ་ཚུལ་གྱི་བཤགས་པའི་བར་གསོ་སྦྱོང་ལྟར་བྱས་ལ་དགེ་ཚུལ་རྣམས་ལོགས་སུ་བཀར་ཏེ་འདུ་བར་མ་ནུས་པའི་འདུན་པ་དང་དགག་དབྱེ་ལེན་
དགོས་ན་བླངས་ཏེ་དགེ་འདུན་ལ་བརྗོད་དེ། ལྟུང་བ་ལས་གྲལ་དུ་མ་འདུས་གོང་དུ་ཕྱིར་བཅོས་བྱ་ཞིང་། འདི་ལས་བྱེད་པས་ལྷུང་མཐུན་བྱིན་གྱིས་བརླབས་ནས་བསྐོ་བྱ་ལ་སྤྲོ་བ་དྲི་སྤྲོ་ན་གསོལ་བ་
དང་གཉིས་ཀྱིས་དགག་དབྱེ་བྱེད་པ་པོ་བསྐོས་ནས། བསྐོས་པ་དེས་རྩྭ་དརྦྷ་འགྲིམ་ཞིང་། དེ་ཡུལ་རྟེན་གཉིས་ཀས་བཟུང་ནས་སྔགས་ཚིག་གིས་ལྟུང་བའི་དགག་དབྱེ་བྱས། རྫས་ཀྱི་དགག་དབྱེའི་
རྫས་ཁབ་ཡན་ཆད་ཐོགས་ཏེ་རྫས་ཀྱི་དགག་དབྱེ་བྱ་བའོ། །དེ་ཡང་དགག་དབྱེའི་སྒྲ་བཤད་ནི། ལྟུང་བའི་དགག་དབྱེས་དབྱར་གྱི་ནང་དུ་ལྟུང་བ་གླེང་དྲན་དང་ཆད་པ་གཅོད་པ་རྣམས་དགག་པ་དབྱེ་
བ་དང་། རྫས་ཀྱི་དགག་དབྱེའི་དབྱར་གྱི་ནང་དུ་དབྱར་གནས་ཀྱི་ཆེད་དུ་ཕུལ་བའི་རྙེད་པ་བགོ་བ་དགག་པ་དབྱེ་བས་ན་དགག་དབྱེ་ཞེས་བྱའོ། །དུས་མིན་གྱི་དགག་དབྱེ་རྐྱེན་དབང་དམག་འཁྲུགས་

༄༅། །སོགས་བྱུང་ན་ཕན་ཚུན་ཚོགས་ཀྱི་དགག་དབྱེ་ཟླ་གཅིག་གམ་བྱེད་དང་གཉིས་ཀྱིས་དུས་རུང་ངོ། །དེས་བསླབ་པ་ཡོངས་སྦྱོང་གི་གསུམ་སོང་བར་དུ་ཐོབ་པ་མི་ཉམས་པ་བསྲུངས་པ་བདེ་
བར་གནས་པའི་རྐྱེན་གྱི་གཞི་ལྔ་ནི། གོས་ལ་བག་ཡངས་དང་འབྲེལ་བ་སྲ་བརྐྱང་༡། འཚོ་བའི་ཡོ་བྱད་དང་འབྲེལ་བ་གོས། དམིགས་བསལ་དང་འབྲེལ་བ་ཀོ་ལྤགས་དང་༣། སྨན་དང་༤གནས་
མལ་གྱི་གཞིའོ། །དང་པོ་ནི། སྟོན་པ་མཉན་ཡོད་ན་བཞུགས་པའི་ཚེ་གནས་བཅས་སུ་དབྱར་གནས་པ་འཐོན་ནས་ཕྱག་མཚལ་དུ་འོང་པའི་དགེ་སློང་རྣམས་ཚེགས་ཆེན་པོས་ངལ་བར་གྱུར་པ་ལ་
བརྟེན་ནས་གནང་། གང་དུ་འདིང་པའི་གནས། དབྱར་ཁས་བླངས་པའི་གནས་དེར་གང་གི་ཚེ་འདིང་བའི་དུས་ནི། སྨིན་དྲུག་ནས་ནི་ཁྲ་ཡི་བར། །སྲ་བརྐྱང་འདིང་བ་རྗེས་སུ་གནང་། །ཞེས་དགག་
དབྱེ་འཐོན་པའི་ཕྱི་དེ་ནས་སྤྱིར་བཏང་ལ་ཡུན་ཟླ་བ་ལྔའོ། །གང་གིས་འདིང་བའི་གང་ཟག་ནི། དབྱར་སྔ་མ་ཁས་བླངས་ཤིང་མ་རལ་བའི་དགེ་སློང་རྣམ་དག་གིས་སོ། །གང་འདིང་བའི་དངོས་པོ་ནི་

དབྱར་རྙེད་ཀྱི་རྒྱུ་ལས་རུང་ཞིང་དགེ་འདུན་དབང་བའི་ཆོས་གོས་གསུམ་ཕྲུགས་གཅིག་ཡན་ཆད་དུ་ཚང་བའོ། །ཇི་ལྟར་འདིང་བའི་ཆོ་ག་ལ་སྦྱོར་བ་དགེ་སློང་རང་རང་གི་ཆོས་གོས་ཀྱི་བྱིན་རླབས་
ཕྱུངས་ཏེ་དགེ་སློང་རྣམས་ཀྱིས་དེར་འདིང་ངོ་ཞེས་མོས་པར་བྱས་ལ་གསོལ་བ་དང་གཉིས་ཀྱི་ལས་ཀྱི་བློ་བསྟུན་ཏེ་འདིང་བ་པོ་བསྐོས་ལ་གསོལ་བ་བྱས་ནས་དེ་ལ་གཏད། དེས་ཀྱང་སང་གདིང་བར་
འགྱུར་གྱི་ཞེས་བརྗོད། དངོས་གཞི་སྟོན་ཟླ་འབྲིང་པོའི་ཚེས་བཅུ་དྲུག་གི་ནངས་པར་དགེ་འདུན་བསྡུས་ཏེ་བསྐོས་པས་ཆོས་གོས་སྲ་བརྐྱང་རྒྱངས་ཤིང་གྲུ་བཞིའི་ངོས་བག་འཁུམ་མེད་པར་བརྐྱངས་
ནས་ཐོགས་ཏེ་རྒན་རིམ་བཞིན་དགེ་སློང་རེ་རེའི་མདུན་དུ་འདུག་སྟེ་བཏིང་ངོ་ཞེས་གོ་བར་བྱ། རྗེས་དེ་ལྟར་བརྗོད་པ་ལ་དགེ་འདུན་གྱིས་ལེགས་པར་བཏིང་ངོ་ཞེས་རྗེས་སུ་ཡི་རང་བར་བྱ་བའོ། །
བཏིང་ནས་ཇི་སྲིད་དབོ་ཟླའི་ཚེས་བཅོ་ལྔའི་ཉིན་པར་སྲ་བརྐྱང་གི་བྱིན་རླབས་མ་དབྱངས་ཀྱི་བར་སྲ་བརྐྱང་མཚམས་ཀྱི་ཕྱི་རོལ་ཏུ་མི་ཁྱེར་བ་དང་། བསྲུང་བ་མེད་པའི་རང་ཉིད་མཚམས་ཀྱི་ཕྱི་རོལ་

༄༅། །ཏུ་ཞག་ལོན་པར་མི་འདུག་པ་སོགས་ཀྱིས་ལེགས་པར་སྐྱོང་བའོ། །དེ་ཡང་སྲ་བརྐྱང་གདིང་བའི་དུས་ཟླ་བ་ལྔའི་ཁོངས་སུ་འཆང་འབྲལ་འཇོག་གསུམ་སྤང་ལྟུང་དང་ཡང་ཡང་ཟ་བ་
འདུས་ཤིང་ཟ་བའི་ལྟུང་བྱེད་སོགས་ལྟུང་བ་མང་པོ་མི་འབྱུང་བར་བག་ཡངས་སུ་གནས་པ་སྲ་བརྐྱང་གདིང་བའི་དགོས་པའོ། །སྒྲ་བཤད་ནི། གདིང་བྱའི་ཆོས་གོས་རྙིང་བ་མིན་པས་དང་འདིང་བའི་
གཞི་རྒྱངས་ཤིང་སྲ་བ་དང་ཁམས་ཁུམ་མེད་པར་རྒྱངས་ཤིང་ཆད་པར་བརྐྱང་བས་སོ། །གཉིས་པ་གོས་ནི། སྟོན་པས་དབྱར་རྙེད་ཀྱི་རས་རྣམས་དྲས་ནས་ཁ་དོག་ངན་པར་བྱས་ཏེ་བཅང་བར་གནང་
བ་ལས། གཟུགས་ཅན་སྙིང་པོས་འཚོ་བ་པ་མཐོང་བ་ཉན་ཐོས་སུ་འཁྲུལ་ནས་ཕྱག་བྱས་པས་ཕྱིན་ཆད་མི་ནོར་བའི་མཚན་རྟགས་གདབ་པར་ཞུས་པས་དྲས་ཤིང་དྲུབ་པའི་གོས་རྗེས་སུ་གནང་བའོ། །
དྲས་དྲུབ་ཀྱིས་ཆོས་གོས་རྣམས་ཀྱི་སྲིད་དུ་བཏང་བའི་ཚལ་བུ་ཐུང་ངུ་རྣམས་ཀྱི་སྣེ་མཐོ་དམན་དུ་བྱ་བ་དང་། ཞེང་དུ་བཏང་བའི་ཚལ་བུ་རིང་པོ་རྣམས་ཀྱིས་མ་ནོན་པའི་སྣམ་བུ་ལྷག་མ་རྣམས་ཆེ་ཆུང་

མཉམ་པར་བྱ་བ་དང་། གཡས་གཡོན་གྱི་ཚལ་བུ་རིང་པོའི་ཁ་རྣམས་དང་རང་གི་ཕྱོགས་སུ་བལྟ་བ་དང་། མཐའ་ལྕགས་རིས་བསྐོར་བ་དྲས་ཤིང་དྲུབ་ནས་བྱིན་གྱིས་རླབས་པར་བྱ་བ་འཚོ་བའི་ཡོ་
བྱད་བཅུ་གསུམ་ལས་སྣམ་སྦྱར་དང་བླ་གོས་གཉིས་ཚད་དཔང་དུ་ཁྲུ་གསུམ། སྲིད་དུ་ཁྲུ་ལྔ། སྣམ་སྦྱར་ལ་སྣམ་ཕྲན་དགུ་བ་བཅུ་གཅིག་བཅུ་གསུམ་པ་གསུམ་གླེགས་བུ་ཕྱེད་གསུམ། བཅོ་ལྔ་བཅུ་
བདུན་བཅུ་དགུ་གསུམ་གླེགས་བུ་ཕྱེད་བཞི། ཉེར་གཅིག་ཉེར་གསུམ་ཉེར་ལྔ་གསུམ་གླེགས་བུ་ཕྱེད་ལྔ་པའོ། །བླ་གོས་སྣམ་ཕྲན་བདུན་གླེགས་བུ་ཕྱེད་གསུམ། མཐིང་གོས་སྣམ་ཕྲན་ལྔ་དང་གླེགས་
བུ་བྱེད་གཉིས་པ་ཚད། དཔངས་སུ་ཁྲུ་དོ། སྲེད་དུ་ཁྲུ་ལྔ། རྔུལ་གཟན་རྔུལ་གཟན་གྱི་གཟན་གཉིས་ཚད་བླ་གོས་དང་འདྲ། ཤམ་ཐབས་ཤམ་ཐབས་ཀྱི་གཟན་གཉིས་ཚད་མཐང་གོས་དང་འདྲ་སྟེ་དེ་དང་
དེ་ཉིན་མོ་དང་མཚན་མོ་བླ་གོས་དང་མཐང་གོས་ཀྱི་ནང་དུ་གྱོན་རྒྱུ་ཡིན་པའི་ཕྱིར། གདོང་ཕྱིས་རྒྱ་དཔངས་ཁྲུ་གང་པ། རྣག་གཟན་བླ་གོས་དང་མཉམ། གདིང་པ་སྲིད་དུ་ཁྲུ་གསུམ་ཞེང་དུ་ཁྲུ་དོ་དང་

༄༅། །སོར་དྲུག་འཇལ་བྱེད་རྡུལ་ཁྱུ་ཡིན་ཞེས་གཉག་དབོན་གསུང་། གླེགས་བུ་ཕྱེད་དང་གཉིས་པའོ། །གཡན་དགབ་སྲིད་དུ་ཁྲུ་དྲུག་ཞིང་དུ་ཁྲུ་གསུམ། རས་ཆེན་སྲིད་དུ་ཁྲུ་དགུ་ཞེང་དུ་ཁྲུ་
གསུམ་དང་སོར་དྲུག་གྲང་ལྷག་སྐྱོབ་པའི་ལྭ་བ་ལྟ་བུ་སྣམ་སྦྱར་ལྷག་པོ་སོགས་ལྷག་པའི་ཡོ་བྱད། མཁོ་བའི་ཡོ་བྱད་སྐ་རགས་སོགས་བདག་དང་ཚངས་པ་མཚུངས་པར་སྤྱོད་པ་གཉིས་ཀའི་དོན་དུ་
བྱིན་གྱིས་བརླབས། རྒྱུན་དུ་དགོས་པའི་ཡོ་བྱད་དྲུག ཆོས་གོས་གསུམ་གདིང་བ་ཆུ་ཚགས་ལྷུང་བཟེད་དྲུག་གོ ལྷུང་བཟེད་ཚད་ཕུལ་དགུ་ཤོང་བ་ཆུང་ཚད་ཕུལ་བཅོ་བརྒྱད་ཤོང་བ་ཆེ་ཚད། དེ་
གཉིས་ཀྱི་བར་འབྲིང་ཚད་ཕུལ་རེ་རེ་ལ་ཁྱོར་བ་བྱེད་བཞི་རེ་ཡོད་པས་གཞལ་བའོ། །གསུམ་པ་ནི། ཡུལ་དབུས་དང་། མཐའ་འཁོབ་ཀྱི་ས་མཚམས་ཕྱེ་ནས་མཐའ་འཁོབ་འཁྱགས་རོམ་ཆགས་པའི་
ཡུལ་ཤིན་ཏུ་གྲང་བ་ཆེ་སར་དེ་སྐྱོབ་པའི་ཆེད་དུ་ཀོ་ལྤགས་ཀྱི་མལ་སྟན་དང་ལྷམ་གནང་། ཡུལ་དབུས་སུ་གནས་མལ་སྐྱོབ་པའི་ཆེད་དུ་མ་གཏོགས་པ་ལྷམ་གྱོན་དུ་མ་གནང་བ་དང་། ཆུ་ཆེན་པོ་བརྒལ་

བའི་ཚེ་གླང་པོ་ཆེ་སོགས་ཞོན་པ་སྟོབས་ཆེན་པོ་བསྟེན་པ་སོགས་དམིགས་བསལ་རྣམས་གཙོ་བོར་བསྟན་ཏོ། །བཞི་པ་ནི། བཟའ་བཅའ་ཞོ་འོ་སྐོལ་ཁྲུམ་རྣམས་སྔ་དྲོ་ཁོ་ནར་ཟར་རུང་བའི་དུས་རུང་དང་།
བྱིན་གྱིས་རླབས་ནས་མཚན་མོའི་མཐའ་ཚུན་ཆད་དུ་འཐུང་རུང་བ་ཞོའི་ཁ་ཆུ་དར་བའི་དྭངས་མ་ཇ་ཡང་ཆུས་བསླད་པ་ཚགས་ཀྱིས་འཚགས་པ། ཤིན་ཏུ་སླ་བ་བཞིན་སྣང་བ་འདམ་བུའི་ཉག་མའི་མདོག་
ལྟ་བུ་བཏུང་བ་མཚན་ཉིད་ལྔ་ལྡན་ཐུན་ཚོད་དུ་རུང་བ། ནད་པ་སོགས་ལ་བྱིན་གྱིས་བརླབས་ནས་ཟར་རུང་བ་ཞུན་མར་སྨན་མར་བུ་རམ་ཀ་ར་སོགས་ཞག་བདུན་པར་བྱིན་གྱིས་བརླབས་ནས། ཇི་
སྲིད་འཚོ་བའི་བར་དུ་ཟ་རུང་བའི་ཡོངས་གྲགས་ཀྱི་སྨན་ཨ་རུ་སོགས་གསོ་དཔྱད་ལས་བྱུང་བའི་སྨན་རྣམས་འཚོ་བཅང་པའོ། །སྤྱིར་ནད་སེལ་བར་བྱེད་པས་ན་སྨན་ཞེས་བྱའོ། །ནད་པ་དང་ལམ་དུ་
ཞུགས་པ་ལྟ་བུའི་དམིགས་བསལ་ཅན་རྣམས་ཀྱི་སྨན་ཕྱེ་མ་དག་ཇི་ལྟར་བྱིན་གྱིས་བརླབས་པ་དང་། དགེ་སློང་དབང་བའི་ཁང་པའི་ནང་དུ་དགེ་སློང་དབང་བའི་ཟས་བཙོ་བ་དང་ཞག་ལོན་པ་བཞག་ན་

༄༅། །མཚམས་བཙོས་དང་ཞག་ལོན་གྱི་ཉེས་པ་མི་འབྱུང་ཕྱིར་ཟས་གང་དུ་འཇོག་པའི་གནས་རུང་ཁང་བྱིན་བརླབས་བྱ་བ་དང་། ཁྱིམ་པའི་གནས་གཙུག་ལག་ཁང་བདག་ཡོད་དུ་བྱིན་རླབས་
མི་དགོས། ཁྱིམ་སྟོང་གཙུག་ལག་སྟོང་བ་དག་ལ་སླེབ་མ་ཐག་ཕྲལ་ལས་བྱུང་བའི་བྱིན་རླབས་བྱ་དགོས། ཡང་བདག་པོ་སོ་སོའི་བ་ལང་རྣམས་ལྷས་གཅིག་ཏུ་འཛུད་པ་ལྟར་མཚམས་ནང་གཅིག་ཏུ་།
གཙུག་ལག་ཁང་དུ་མའི་རུང་ཁང་གི་བྱ་བ་ཁང་པ་གཅིག་གིས་བྱས་པ་ལ། ལུང་ལས། བ་ལང་གི་ལྷས་ལྟ་བུའི་རུང་ཁང་ཞེས་གསུངས་སོ། །ཟས་ལ་ཉེས་དམིགས་བཅུ་དྲན་པ་སོགས་ཟས་ལ་ཇི་ལྟར་ཚུ
ལོངས་སྤྱོད་ཚུལ་བདག་ཉིད་ལ་ནད་པ་དང་ཟས་ལ་སྨན་གྱི་འདུ་ཤེས་བཞག་ནས་ཟས་དེ་དག་ཀྱང་ལུས་རྒྱགས་པ་དང་དྲེགས་པ་སྐྱེ་བའི་གཉེན་པོར་ཆོས་སྒྲུབ་པའི་རྟེན་ལུས་གནས་པའི་འདུ་ཤེས་དང་།
ལུས་ཀྱི་སྲིན་བུ་གསོ་བའི་འདུ་ཤེས་དང་ལྡན་པས་ལོངས་སྤྱོད་དོ། །བཤེས་སྤྲིང་ལས། རྒྱགས་ཕྱིར་མ་ལགས་སྙེམས་པའི་ཕྱིར་མ་ལགས། །མཚག་ཕྱིར་མ་ལགས་ལུས་གནས་འབའ་ཞིག་ཕྱིར། །

ཞེས་སོ། །དེ་ལྟར་དྲན་ཤེས་དང་ལྡན་པས་དཀོན་མཆོག་གསུམ་རྗེས་སུ་དྲན་པའི་སྒོ་ནས། ཟས་ལ་ཆ་བཞིར་བགོ་བྱ་སྟེ། །དང་པོ་ལྷ་ལ་བཤོས་གཙང་འབུལ། །དེ་རྗེས་ཆོས་སྐྱོང་སྲུང་མ་ལ། །གཏོར་
མ་ཤིན་ཏུ་རྒྱ་ཆེར་བྱ། །རང་གིས་ཟོས་ཤིང་འཐུངས་པ་ཡི། །ལྷག་མ་འབྱུང་པོ་རྣམས་ལ་སྦྱིན། །ཞེས་པའི་ཆོ་གས་ཟས་ལ་རན་པར་ལོངས་སྤྱོད་དེ་ཡོན་སྦྱོང་མདོ་བསྔོ་རྣམས་བྱའོ། །ལྔ་པ་ནི། སྔོན་
ཝཱ་ར་ཎཱ་སཱིར་ཁྱིམ་བདག་དགེ་བཟང་གིས་སྟོན་པ་ལ་གཙུག་ལག་ཁང་བརྩིགས་པར་ཞུས་པས་གནང་ངོ་། །དེ་ཡང་གནས་མལ་དེ་ནས་སློབ་གྲལ་དུ་འདུས་པ་ལ་དགེ་སློང་ལ་དགེ་སློང་ལས་གཞན་པའི་
རབ་ཏུ་བྱུང་བ་ཐམས་ཅད་ཀྱིས་ཕྱག་བྱ་དགོས་པ་དང་། དགེ་སློབ་མ་དང་དགེ་ཚུལ་མ་གཉིས་ཀས་དགེ་སློང་མ་ལ་ཕྱག་བྱར་དགོས་པ་དང་། རབ་ཏུ་བྱུང་བ་བསླབ་པ་མཉམ་པ་རྣམས་ནང་ཕན་ཚུན་གསར་
བུ་བས་རྒན་པ་ལ་ཕྱག་བྱ་དགོས་པ་དང་། བུད་མེད་རབ་བྱུང་པ་རྣམས་ཀྱིས་སྐྱེས་པ་རབ་ཏུ་བྱུང་བ་རང་ལས་བསླབ་པ་དམན་པ་གསར་བུ་ལ་ཡང་ཕྱག་བྱ་དགོས་པ་སོགས་ཕྱག་བྱ་བའི་རིམ་པ་སྟེ། སོ་

༄༅། །སོ་ཐར་པའི་སྡོམ་པས། མཆོག་ལ་རབ་ཏུ་བྱུང་བས་ཕྱག་བྱའོ། །མཉམ་ན་རྒན་པ་ལའོ། །ཞེས་དང་། ཁྱིམ་པས་རབ་ཏུ་བྱུང་བ་ལའོ། །ཐམས་ཅད་ཀྱིས་སངས་རྒྱས་ལའོ། །ཞེས་སོགས་
ཀྱིས་རྟེན་གཙུག་ལག་ཁང་བྱའོ། །ངོས་གཅིག་གི་དབུས་སུ་དྲི་གཙང་ཁང་བྱ་བ་ཉིད་དོ། །དེའི་མདུན་དུ་སྒོ་ཁང་ངོ་། །གྲུ་བཞི་བཟང་བ་ཉིད་དོ། །ཞེས་པས།གཙུག་ལག་ཁང་བརྩིགས་པའི་ཆོ་ག་དང་
བརྩིགས་ནས་སྒོར་གནོད་སྦྱིན་ལག་ན་རྡོ་རྗེ་དང་། སྒོ་ཁང་དུ་འཁོར་བའི་འཁོར་ལོ་ཆ་ལྔ་པ་སོགས་བྲིས་པ་ལེགས་པར་མི་ཉམས་པར་སྐྱོང་དགོས། གཙུག་ལག་ཞིག་རལ་བྱུང་ན་སྦྱིན་བདག་ལ་བཅོལ་
ནས་གསོར་བཅུག་པ་དང་། གཙུག་ལག་ཁང་དེ་ནས་རྙེད་པ་ལེན་པ་རྣམས་ཀྱིས་གཙུག་ལག་ཁང་བྱི་དོར་བྱ་བ་དང་། རང་གི་གནས་ཁང་དང་གནས་མལ་ལ་མཐའ་གཉིས་སྤངས་ཏེ་ཆགས་མེད་ཞེན་
མེད་ཀྱི་ཚུལ་གྱིས་སྤྱོད་པར་གསུངས། མྱ་ངན་ལས་འདས་པའི་བསམ་པས་རབ་ཏུ་བྱུང་བ་ཚུལ་ཁྲིམས་དང་ལྡན་པ་ལ་ནི་གོས་སྟོང་ཕྲག་བརྒྱ་པ་དང་། ཟས་རོ་བརྒྱ་པ་དང་། ཁང་པ་བརྩེགས་པ་ལྔ་

བརྒྱ་པ་ཡང་འོས་སོ། །མི་སློབ་པའི་གང་ཟག་གིས་གཞན་གྱི་ཡོ་བྱད་ལ་རང་དབང་བའི་ཚུལ་དང་། སློབ་པ་འཕགས་པས་རང་ལ་བྱིན་པ་རྣམས་ལོངས་སྤྱོད་དུ་རུང་སྟེ་དེ་དང་དེས་ཡོན་སྦྱོང་ནུས་པའི་ཕྱིར། །
སོ་སྐྱེ་ཚུལ་ཁྲིམས་དང་ཀློག་སྦྱོང་ལ་བརྩོན་པའི་གང་ཟག་གིས་སྤྱད་ཀྱང་ཉེས་པ་མེད་དེ་སྟོན་པས་གནང་བའི་ཕྱིར། གལ་ཏེ་ཚུལ་ཁྲིམས་དག་ཀྱང་ཐོས་བསམ་སྒོམ་གསུམ་མི་ནུས་པའི་ལེ་ལོ་ཅན་
གྱིས་སྤྱོད་དུ་མི་རུང་སྟེ། གང་བླངས་བུ་ལོན་དུ་འཕེལ་ནས་སྐྱེ་བ་ཕྱི་མར་འཇལ་དགོས་པའི་ཕྱིར། ཁྲིམས་འཆལ་གྱིས་ནི་དད་རྫས་ལ་ནམ་ཡང་སྤྱོད་པ་བཀག་སྟེ། སྤྱོད་ན་དམྱལ་བར་ལྷུང་ནས་སྡུག་
བསྔལ་ཉམས་སུ་མྱོང་བར་གསུངས་པའི་ཕྱིར། སྙིང་གི་ཐུར་མ་ལས། ཚུལ་ཁྲིམས་འཆལ་བས་ས་ནི་གོམ་པ་གང་། །ཟས་ནི་ཁམ་གཅིག་བཏུང་བ་ཆུ་ཕོར་གང་། །ཙམ་ཞིག་དགེ་འདུན་རྫས་ལ་ལོངས་
སྤྱོད་ན། །ལོག་འཚོ་ཡིན་ཏེ་དམྱལ་བར་སྐྱེ་བར་གསུངས། །ཞེས་སོ། །ཐམས་ཅད་ལ་ཁྱབ་པ་ལས་ཀྱི་གཞི་ནི། བསྙེན་རྫོགས་ལ་བཅུ་དང་ལྔ་ཚོགས་ལྟ་བུ་གྲངས་ཚང་ཞིང་མི་འདུག་པ་འགྲེང་བ་དང་

༄༅། །འདུན་པ་འབུལ་བ་སོགས་མ་ཡིན་པ་མཚན་ཉིད་ལྡན་པ་བསྙེན་པར་རྫོགས་པ་དང་ཕམ་པ་བྱུང་བ་སོགས་མ་ཡིན་པའི་ཆོས་བཅོ་ལྔ་དང་ལྡན་པའི་ཆོ་ག་བརྗོད་པ་པོའི་ལས་མཁན་དང་
སྤྱིར་བསྙེན་པར་མ་རྫོགས་པ་ལ་ལས་ཐོས་པ་བྱར་མི་རུང་བ་དང་། དམིགས་བསལ་བསྙེན་རྫོགས་སྒྲུབ་པ་ལ་བསྒྲུབ་བྱས་ཐོས་པར་བྱ་དགོས་པ་དང་། དགག་དབྱེ་བྱེད་པ་པོ་བསྐོ་བ་ལྟ་བུ་ཡུལ་
མངོན་སུམ་དུ་འདུག་པ་ལ་བྱ་བ་དང་། ལྷུང་བཟེད་ཁ་སྦུབ་པ་ལྟ་བུ་ཡུལ་ལྐོག་ཏུ་གྱུར་པ་ལ་བྱ་བ་སོགས་ལས་ཇི་ལྟར་བྱ་བའི་ཚུལ་གཙོ་བོར་བསྟན་ཏེ་དེ་ལ་གསོལ་བ་འབའ་ཞིག་པའི་ལས་ཉེར་བཞི། 
གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན་ནོ། །གསོལ་བ་དང་བཞིའི་ལས་ནི་སུམ་ཅུའོ། །དང་པོ་ནི། ཇི་སྐད་དུ། གསང་དང་ནང་དུ་དྲི་ཕྱིར་དང་། །གསོ་སྦྱོང་དེ་ལ་ལྟུང་བཅས་དང་། །དེ་ལ་
དགེ་འདུན་ཡིད་གཉིས་དང་། །རྩོད་དང་ངེས་ཉིད་མ་ཡིན་དང་། །དེ་ཡི་དོན་དུ་ལྔ་པོ་དག །ཐམས་ཅད་དགག་དབྱེར་གཏོགས་པ་ཡིན། །དབྱར་གནས་ཁས་བླངས་ཉིད་དང་ནི། །ཤི་བའི་རྫས་དང་ནོར་།

འདྲ་དང་། །ཆོས་གོས་སྲ་བརྐྱང་གཏད་པ་དང་། །ཆོས་གོས་སྦྱིན་པར་བྱ་བ་དང་། །གནས་ངན་ལེན་ནི་བརྗོད་པ་དང་། །གྲངས་སུ་གཞུག་པ་ཞལ་ཏ་བ་ལ་བཤེས་ངོར་འཕྱ་བ་དང་། ཟུར་གྱིས་འཕྱ་བ།
བསྒོ་བའི་ཚིག་གིས་གཞན་རྣ་ལ་གཟན་པ། ཅི་ཡང་མི་སྨྲ་བ་གཞན་རྣ་ལ་གཟོན་པ་སྟེ། ངན་པའི་གྲངས་སུ་གཞུག་པའི་ལས་བཞིའོ། །དག་དང། །ཁྱིམ་གྱི་སྡོམ་དང་དེ་གཞིག་དང་། །ལྷུང་བཟེད་ཁ་
སྦུབ་བྱ་བ་དང་། །དེ་ཉིད་བཟློག་པར་བྱ་བ་དག །གསོལ་བ་འབའ་ཞིག་ལས་ཡིན་ནོ། །གཉིས་པ་ནི། གནས་དང་མཚམས་ནི་གཉིས་པོ་དང་། །མི་འབྲལ་མྱོས་དང་དགག་དབྱེ་དང་། །གནས་མལ་
སྟོབས་པར་བྱེད་པ་དང་། །རུང་བའི་ས་གཞི་རྐོ་བ་དང་། །སྲ་བརྐྱང་དང་ནི་དེ་འདིང་དང་། །སྤང་དང་ལག་གི་བླ་དང་ནི། །གནས་ཁང་བསྐོ་ལ་སོགས་པ་དང་། །གཟུ་དང་གསལ་དང་རྦེད་པ་དང་།
ཚུལ་ཤིང་འབྲིམ་པར་བྱེད་པ་དང་། །ཁང་པ་ཁང་ཆེན་བསྟན་པ་དང་། །གླེང་དང་འབྲལ་བར་མི་འགྱུར་དང་། །སྟན་དང་ལྷུང་བཟེད་འབྲིམ་པ་དང་། །མ་དད་གོ་བར་བྱ་བ་དང་། །སྟོན་པ་དང་ནི་ནགས་

༄༅། །ཉུལ་དང་། །ཕྱག་མི་བྱ་དང་མང་ཕྱིར་དང་། །འཁར་བ་དྲ་བའི་ཕྱིར་དང་ནི། །རྙེད་པ་གཅིག་ཏུ་བྱ་ཕྱིར་དང་། །བསླབ་པ་སྦྱིན་དང་ཉེར་གནས་དང་། །བུ་དང་ཉེ་དུ་ཕྱིན་འགྲོ་བ། །གསོལ་
དང་གཉིས་ཀྱི་ལས་ཡིན་ནོ། །གསུམ་པ་ནི། བསྙེན་པར་རྫོགས་པར་བྱ་བ་དང་མུ་སྟེགས་གནས་དང་མཚམས་དགྲོལ་དང་། །མཐུན་པའི་གསོ་སྦྱོང་ལ་སོགས་སྦྱིན། །གསོ་སྦྱོང་བདུན་པོ་དང་། བརྒྱད་།
དང་སྤོ་བ་གསུམ་མགུ་བ་གསུམ། སྤོ་བ་སྤྱད་ནས་རང་བཞིན་གྱི་གནས་སུ་དབྱུང་བ། སྲ་བརྐྱང་དབྱུང་བ་སྟེ་བརྒྱད་དོ། །བསྐོ་བར་བྱ་བ་མུ་མཐུན་པའི་ལས་བཅུ་གཅིག་སྟེ། དགེ་འདུན་དབྱེན་དང་། དེའི་
རྗེས་སུ་ཕྱོགས། ཁྱིམ་སུན། བཀའ་བློ་མི་བདེ། སྡིག་ལྟ་མི་གཏོང་། གནས་དབྱུང་རྗེས་ཕྱོགས། དཀོན་མཆོག་གཏོང། འཐབ་ཀྲོལ་སྡེ་གནས་བསྒོ་གྱུར། སྡིག་ལྡན་དགེ་ཚུལ་བསྙིལ་བའི་
ལས་སོ། །དྲན་དང་མ་མྱེས་དང་། དེ་ཉིད་ཚོལ་དུ་གཞུག་པ་དང་། བསྒོ་བར་བྱ་བ་རྣམས་དང་ནི། ཉམས་པ་སྦྱིན་པར་བྱ་བ་སྟེ། །གསོལ་དང་བཞི་ཡི་ལས་ཡིན་ནོ། །ལས་དེ་གསུམ་གྱི་ཁྱད་པར་ནི་

གསོལ་བ་འབའ་ཞིག་པའི་ལས་གསོལ་བ་ལན་གཅིག་ཁོ་ནའོ། །གསོལ་གཉིས་ཀྱི་ལས་ལ་གསོལ་བ་ལན་གཅིག་དང་བརྗོད་ལན་གཅིག་གོ གསོལ་བཞིའི་ལས་ལ་གསོལ་བ་ལན་གཅིག་དང་། བརྗོད་
པ་ལན་གསུམ་མོ། །མཇུག་སྡུད་ལན་གཅིག་བརྗོད་པ་ནི་ལས་ཕྱི་མ་གཉིས་ཀ་ལ་འདྲའོ། །དེ་ཡང་གནས་ལ་བློ་མཐུན་ལྟ་བུ་ལ་མཚོན་ན། དགེ་འདུན་བཙུན་པ་རྣམས་ཞེས་པ་ནས། བློ་མཐུན་
པ་བགྱིའོ། །ཞེས་པའི་བར་ནི་གསོལ་བ་དང་། །ཡང་དགེ་འདུན་བཙུན་པ་རྣམས་ཞེས་པ་ནས། གང་དག་མི་བཟོད་པ་དེ་དག་ནི་གསུངས་ཤིག་ཞེས་པའི་བར་ནི་བརྗོད་པའོ། །དེ་མན་ཆད་ནི་མཇུག་
སྡུད་དོ། །ཐ་མ་ཉམས་ན་གསོ་བ་ལ་བདུན་ཏེ། དམར་སེར་ཅན་ཕྱིར་བཅོས་ཀྱི་གཞི། གང་ཟག་ཅེས་དུས་དང་དུས་མ་ཡིན་པ་བསྡུས་པ་འབྱུང་བའི་གཞི། སྦོ་མགུ་སྤྱོད་པ་ས་གཞན་ན་གནས་པ་སྤྱོད་
པའི་གཞི། གསོ་དགག་བཞག་པ་ཡོངས་སུ་སྦྱང་བའི་གཞི། །ཀོོ་ཤམྦྷི་ལས་བྱེད་པའི་གཞི། དབྱེན་གྱི་གཞི། རྩོད་པའི་གཞིའོ། །དང་པོ་ནི། དམར་སེར་ཅན་གྱིས་འཐབ་ཀྲོལ་བྱས་ཏེ་བསྡིགས་པ་ནན་

༄༅། །ཏུར་སོགས་བྱས་ནས་ཕྱིར་བཅོས་སུ་གཞུག་པ་ལ། དམར་སེར་ཅན་ཞེས་ཐོགས་ལ། ཕྱིར་བཅོས་ཀྱི་ཐབས་ནན་ཏུར་དང་ཕྱིར་བཅོས་དངོས་གཉིས། གཙོ་བོར་བསྟན་པའི་ནན་ཏུར་
ནི་ལྟུང་བ་བྱུང་ཡང་ཕྱིར་མི་བཅོས་པའམ་ལྟུང་བའི་གཞི་ཆེན་པོ་ལ་ཞུགས་པ་དགེ་འདུན་གྱིས་བཟློག་ཀྱང་མ་ལོག་པ་རྣམས་ལ་ལྟུང་བ་ཕྱིར་བཅོས་ཚུལ་བཞིན་དུ་བྱ་བའི་ཕྱིར་རམ་བྱ་བ་མ་ཡིན་པ་ལས་
བཟློག་པའི་ཆེད་དུ་གསོལ་བཞིས་ལས་ཀྱིས་མི་འདོད་བཞིན་དུ་ཆད་པ་གཅོད་པའོ། །ཆད་པ་གཅོད་ཚུལ་ལ་ཡང་མཉམ་པ་དང་ཁྱད་པར་གྱི་སྤྱོད་པ་སྤོང་དགོས་པའི་སྨད་པ་ནན་ཏུར་བྱས་པ་དང་། མཉམ་
ཁྱད་སྤྱོད་པ་སྤངས་དགོས་པ་མ་ཟད་དགེ་འདུན་རྣམས་དང་ལྷན་ཅིག་གནས་གཅིག་ཏུ་ཉལ་བ་དང་། ལྷན་ཅིག་ཏུ་ཟས་ཟ་བ་དང་གཏམ་སྨྲ་བ་ཙམ་ཡང་མི་བྱ་བ་དང་། རྙེད་པའི་བསྒོ་སྐལ་མི་སྦྱིན་པ་དང་།
ཆོས་དང་ཟང་ཟིང་མཐའ་དག་གིས་སྤོངས་པའི་གནས་དབྱུང་བྱས་པ་དང་། གསོ་དགག་བཞག་པའོ། །འདི་རྣམས་ཀྱིས་ཆད་པའི་རྒྱུ། དགེ་འདུན་ལ་བཟོད་པ་གསོལ་ནས་དགེ་འདུན་གྱིས་བཟོད་པ་

བྱིན་པའི་ཚེ་ཆད་ལས་ལས་གྲོལ་བའོ། །ཕྱིར་བཅོས་ནི་ལྟུང་བ་བྱུང་ནས་མི་བཤད་སྙམ་པའི་འཆབ་སེམས་སྐྱེས་ནས་སྔར་འཆབ་ཉེས་པ་མ་བཤགས་པ་ལྟུང་བ་དངོས་གཞི་བཤགས་ཀྱང་མི་འདག་པའི་
ཕམ་པ་འཆབ་པ་ནི་གསོར་མི་རུང་བས་དགེ་འདུན་གྱི་ནང་ནས་བསྐྲད་དགོས་ཏེ། ཉེས་རྩོམ་བྱེད་དང་ཁྱིམ་སུན་འབྱིན་པ་དང་། འདིར་ནི་གསུམ་པ་ཚུལ་ཁྲིམས་འཆལ་བ་དག །འཐབ་མོ་སྤངས་
ཏེ་གཎྜི་བརྡུང་བྱས་ནས། །ཆུ་ཤིང་རུལ་བ་བཞིན་དུ་ངེས་བསྐྲད་བྱ། །ཞེས་སོ། །ལྷག་མ་འཆབ་པ་ལ་སྤོ་བ་སྤྱོད་དགོས་ཤིང་སྤང་ལྟུང་མན་ཆད་འཆབ་པའི་ཉེས་པ་ནི། དགེ་སློང་གཅིག་གི་མདུན་དུ་
བཤགས་པས་འདག་གོ ལྟུང་བ་དངོས་གཞི་ཕྱིར་བཅོས་ཚུལ་ཕམ་པ་འཆབ་མེད་དགེ་འདུན་སྡེ་ལ་བསླབ་པ་ཕུལ་མཐོང་སྡོམ་གྱིས་བཤགས་སླར་བསླབ་པ་སྦྱིན་དགོས། ལྷག་མའི་དངོས་གཞི་དག་
པ་ལ་མགུ་བ་སྤྱོད་དགོས་ལ། སྤང་ལྟུང་ལ་ནི་སྤང་ལྟུང་བྱུང་ཕྱིན་ཆད་ཀྱི་རྫས་རྣམས་གནས་ཁང་ཐ་དད་དུ་ཞག་གཅིག་སྤངས་དགོས་སོ། །འབའ་ཞིག་པ་སོགས་ཡུལ་དགེ་སློང་གཅིག་གི་དྲུང་དུ་རང་

༄༅། །མིང་གིས་བཤགས་ཚིག་ལན་གསུམ་བརྗོད་པས་འདག་གོསོར་བཤགས་མཚམས་ཀྱི་ཕྱིར་སོང་སྟེ་བཤགས། ཕམ་ལྷག་གི་སྦོམ་པོ་ལ་ནི་ལྕི་ཡང་གི་ཁྱད་པར་གྱི་བཤགས་ཡུལ་དེར་
བསྟུན་དགོས་སོ། །གཉིས་པ་ནི། གང་ཟག་གི་ལྟུང་བ་བཅབས་པ་ལ་ཇི་ལྟར་བྱ་བ་དང་། མ་བཅབས་པ་ལ་ཇི་ལྟར་བྱ་བའི་རྣམ་དབྱེ་སྟོན་པའི་རིམ་པ་ཡིན། དེ་ལ་བུད་མེད་ལ་རེག་པ་ལྟ་བུ་ལས་ལྷག་མ་
འབྱུང་བ་མི་ཤེས་པ་དང་། སྔར་འཆབ་སེམས་མ་སྐྱེས་ཀྱང་ཕྱིས་བརྗེད་སོང་བ་དང་། འཆབ་སེམས་མ་སྐྱེས་ཀྱང་གནས་དེར་མཐོལ་ཡུལ་མེད་པ་དང་། ཡོད་ཀྱང་རང་ཉིད་དེའི་དྲུང་དུ་འགྲོ་མི་ནུས་
པ་དང་། དགོས་པའི་དབང་གི་རང་ཉིད་གནས་དེ་ནས་གཞན་དུ་སོང་བ་རྣམས་ལ་འཆབ་པའི་ཉེས་པ་མི་འབྱུང་བ་དང་། འཆབ་ཉེས་དངོས་གཞི་འབྱུང་བ་ལ་ལྟུང་བ་འཆབ་ནས་ཞག་ལོན་དགོས་པ་དང་།
ཞག་མ་ལོན་པའི་སྔ་རོལ་དུ་ཡང་ཉེས་བྱས་འབྱུང་བ་དང་འཆབ་པའི་ཞག་གྲངས་དང་མཉམ་པའི་འཆབ་ཉེས་དངོས་གཞི་འབྱུང་བ་སོགས་འཆབ་པའི་ཉེས་པ་འབྱུང་མི་འབྱུང་གི་བྱེ་བྲག་གཙོ་བོར་བསྟན་ཏེ།

གསུམ་པ་ནི། མཉམ་པ་དང་ཁྱད་པར་གྱི་སྤྱོད་པ་སྤང་དགོས་པ་འདྲ་ཡང་། སྤོ་བ་སྤྱོད་པས་ནི། དེའི་སྟེང་དུ་ལྷག་མའི་འཆབ་ཉེས་དག་པའི་ཕྱིར་དུ་འཆབ་པའི་ཞག་གྲངས་དང་མཉམ་པ་དང་། མགུ་བ་
སྤྱོད་པས་ནི་ལྷག་མའི་དངོས་གཞི་དག་པའི་ཕྱིར་དུ་ཞག་དྲུག་དང་། ངོ་བོ་ཉིད་འཚོལ་བ་བྱིན་པས་ནི་ལྟུང་བའི་ངོ་བོ་མ་དྲན་གྱི་བར་དང་། བསླབ་པ་བྱིན་པས་ནི་ཇི་སྲིད་འཚོ་བའམ་དགྲ་བཅོམ་པ་མ་
ཐོབ་ཀྱི་བར་དུ་དམན་པའི་སྤྱོད་པ་ཡང་དང་དུ་ལེན་དགོས་སོ། །སྤོ་ལྡན་ནི་སྤོ་བའི་ཞག་གྲངས་རྫོགས་ནས་མགུ་བ་མ་བླང་བའི་བར་ན་གནས་པ་དང་། མགུ་ལྡན་ནི་མགུ་པའི་ཞག་གྲངས་རྫོགས་ནས་
དབྱུང་བ་མ་བྱས་པའི་བར་ན་གནས་པ་དང་། ངོ་བོ་ཉིད་འཚོལ་བ་བྱིན་པ་ནི་སྔར་ལྟུང་བ་ཁས་བླངས་ནས་ཕྱིས་བརྗེད་ནས་ལྟུང་བ་ཕྱིར་མི་བཅོས་པ་ལ་ཆད་ལས་སུ་བྱིན་པའོ། །སྤོ་བ་སྤྱོད་པ་སོགས་
འདི་རྣམས་ནི་ལྟུང་བ་སྦྱོང་བའི་ཕྱིར་དུ་ཆད་ལས་རང་ཉིད་ཀྱིས་བླང་བ་ཡིན་གྱི་མི་འདོད་བཞིན་དུ་ཆད་པ་བཅད་པའི་ནན་ཏུར་ནི་མ་ཡིན་ནོ། །མཉམ་པ་དང་ཁྱད་པར་ཅན་གྱི་སྤྱོད་པ་སྤོང་བ་ནི་དགེ་སློང་

༄༅། །རང་བཞིན་དུ་གནས་པ་རྣམས་ལས་ཕྱག་སོགས་གུས་པའི་ལས་བདག་གིར་མི་བྱ་བ་དང་། དེ་རྣམས་ལས་སྟན་ཆེས་དམའ་བ་ལ་འདུག་པ་དང་། དེ་རྣམས་དང་ཁྱིམ་གཞན་དུ་འགྲོ་
བའི་ཚེ་བླ་མའམ་གྲོགས་ཀྱི་ཚུལ་དུ་མི་འགྲོ་བར་གཡོག་བྱེད་ཀྱི་ཚུལ་དུ་འགྲོ་བ་དང་། གཞན་གྱི་མཁན་པོ་དང་སློབ་དཔོན་མི་བྱའོ། །དམན་པའི་སྤྱོད་པ་དང་དུ་བླང་བ་ནི། ནང་པར་སྔ་བར་ལངས་
ནས་གཙུག་ལག་ཁང་གི་སྒོ་དབྱེ་བ་དང་། ཕྱགས་དར་དང་ཆག་ཆག་བྱ་བ་དང་། དགེ་འདུན་གྱི་བཤང་གཅིའི་ས་སྦྱངས་ཤིང་བྱི་དོར་བྱ་བ་དང་། གཙུག་ལག་ཁང་གི་ཝ་ཁ་བསལ་བ་དང་། དགེ་འདུན་
རྣམས་ཟས་ལ་འདུ་བའི་སྔ་རོལ་དུ་སྟན་འདིང་བ་དང་། ཟས་ཀྱི་བྱ་བ་ཟིན་ནས་སྟན་དབེན་པར་བསྡུ་བ་དང་། དགེ་སློང་རང་བཞིན་དུ་གནས་པ་ཐམས་ཅད་ཀྱི་གྲལ་མཇུག་ཏུ་འདུག་པ་དེ་རྣམས་ནི་ས་
གཞན་ན་གནས་པའི་ཀུན་སྤྱོད་དོ། །བཞི་པ་ནི། ལྟུང་བ་གླེང་སློང་མི་རུང་བ་དང་གླེང་རུང་བའི་ཚུལ་ཤེས་དགོས་པས། དེ་ཡང་ཐ་མལ་པའི་མཐོང་ཐོས་དོགས་གསུམ་ལ་མ་གྲགས་པའི་མངོན་ཤེས་

ལྟ་བུ་དང་། མཐོང་ཐོས་དོགས་གསུམ་གྱི་གཞི་མེད་པ་དང་དེའི་གཞི་ཅུང་ཟད་ཡོད་ཀྱང་ལེགས་པར་མ་མཐོང་བ་དང་། ལེགས་པར་མ་ཐོས་པ་དང་། ཐོས་ཀྱང་དེ་ལ་རང་ཉིད་ཡིད་མི་ཆེས་པ་རྣམས་
ཀྱིས་ལྟུང་བ་གླེང་དུ་མི་རུང་བ་དང་། ཡུལ་ལྟུང་བ་གླེང་པའི་གཞི་ཡོད་ཅིང་། དགེ་འདུན་བྱེ་འགྱུར་གྱི་དགག་བྱ་མེད་པའི་གང་ཟག་ལ། གླེང་བ་པོ་ཀུན་གྱི་མཐུན་སྣང་དུ་གྲུབ་པའི་དགེ་སློང་རྣམ་པར་
དག་པས་ཕྱིར་བཅོས་ལ་འགོད་པར་འདོད་པའི་ལྷག་བསམ་གྱིས་དབྱར་ནང་ལ་སོགས་པ་མ་ཡིན་པའི་དུས་སུ་དངོས་པོ་ཚུལ་ཁྲིམས་ལྟ་སྤྱོད་འཚོ་བ་ཉམས་པ་བཞི་ལས་གང་རུང་ཆོ་ག་ལྟུང་བ་ཡོད་མེད་
རྣམ་པར་བརྟགས་ནས་གླེང་བའི་སྐབས་ཕྱེ་སྟེ་གླེང་བར་བྱེད་པའོ། །དེ་ལྟར་གླེང་ནས་ཇི་ལྟར་སྒྲུབ་པ་ནི། ཁས་ལེན་ན་ཕྱིར་འཆོས་སུ་གཞུག མི་དྲན་ནོ་ཞེས་ཁྱད་དུ་གསོད་ན་ངོ་བོ་ཉིད་འཚོལ་བ་སྦྱིན།
བརྫུན་གྱིས་ཁྱད་དུ་གསོད་ན་མ་མཐོང་བའི་གནས་དབྱུང་བྱེད། གླེང་ཀྱང་དེའི་བདག་ལ་ལྟུང་བ་མ་གླེང་ཞིག་ཅེས་ལྟུང་བ་གླེང་བའི་སྐབས་མི་འབྱེད་ན་བརྗོད་བཅས་ཕུར་བཅས་བྱ། གལ་ཏེ་དགེ་

༄༅། །འདུན་ཐམས་ཅད་ལ་མི་ཉན་པའི་བཀའ་བློ་མི་བདེ་བ་བྱེད་ན་གླེང་དྲན་ལ་སོགས་པ་ཚིག་གིས་བསྒོ་བ་བྱ་བར་བཞམས་བསྒོ། ༡དེས་མ་ཉན་ན་ཕྱིས་གསོལ་བའི་ལས་བྱ་ཞིང་༢། དེས་
ཀྱང་མ་ཉན་ན་ལས་ཀྱང་བརྗོད་པ་དང་པོར་བྱ་ཞིང་༣། དེས་ཀྱང་མ་ཉན་ན་གཉིས་པ་དང་༤། གསུམ་པ་རིམ་གྱིས་བྱ་ཞིང་༥། དེས་མ་ཉན་ན་ཟློག་བྱེད་ལྔའི་མཐར་མ་བཏང་པའོ། །དེས་མ་དུལ་ན་
དེ་ལ་དགེ་སློང་སུས་ཀྱང་ཆོས་བསྟན་པར་མི་བྱ་སོགས་གདམས་ངག་བཞག་པ་དང་། དེས་ཀྱང་སྐབས་མི་འབྱེད་ན་དགེ་འདུན་དང་ལྷན་ཅིག་ཏུ་གསོ་སྦྱོང་མི་བྱ་བའི་གསོ་སྦྱོང་བཞག་པ་དང་། དེས་གླུ
ཀྱང་སྐབས་མི་འབྱེད་ན་དགེ་འདུན་རྣམས་དང་ལྷན་ཅིག་ཏུ་དགག་དབྱེ་མི་བྱ་བའི་དགག་དབྱེ་བཞག་པ་དང་། དེ་ཐམས་ཅད་ཀྱི་མཐའ་ལ་མ་བཏང་ན་གནས་དབྱུང་བྱ་བའོ། །ལྔ་པ་ནི། མཛོད་ལས། །
ལས་ཀྱི་དབྱེན་ནི་གླིང་གསུམ་ན། །དེ་ནི་བརྒྱད་དག་ཡན་ཆད་ཀྱིས། །ཞེས་དང་། ལུང་ལས། སུ་དག་གིས་ཀོོ་ཤམྦྷི་བའི་དགེ་འདུན་ཕྱེ་བར་གྱུར། ཆོས་མ་ཡིན་པ་སྨྲ་བ་དག་གིས་མཚམས་ཀྱི་ནང་དུ་

གནས་གཅིག་ཏུ་གསོ་སྦྱོང་མ་འདྲེས་པ་བྱས། ཞེས་གསུངས་པས། དེ་ཡང་གང་ཟག་གིས་བདག་ཡོད་མེད་སོགས་ཆོས་ལ་འདོད་པ་མི་མཐུན་པ་དང་། ཆང་འཐུང་དུ་རུང་མི་རུང་སོགས་འདུལ་བ་
འདོད་པ་མི་མཐུན་པ་བྱུང་བ་ནི། དགེ་འདུན་ཕྱོགས་གཉིས་སུ་ཕྱེ་བ་དང་། དེ་ཡང་བདག་མེད་པ་དང་ཆང་འཐུང་དུ་མི་རུང་བ་ཁས་ལེན་པ་རྣམས་ནི་ཆོས་ཕྱོགས་པ་དང་། དེ་ལས་བཟློག་པ་སྟེ་ཁས་
ལེན་པ་རྣམས་ནི་ཆོས་མིན་ཕྱོགས་པ་དང་། དེ་གཉིས་ལྷན་གཅིག་ཏུ་འཚོགས་ནས་ལས་བྱས་ཀྱང་མི་འཆགས་པས་མཚམས་ནང་གཅིག་ཏུ་དེ་གཉིས་ཚོགས་པ་ཐ་དད་དུ་བྱས་ནས་གསོ་སྦྱོང་ལྟ་བུ་
བྱས་པའི་ཚེ་ལས་བྱེ་བ་དང་ཆོས་མིན་ཕྱོགས་པ་རྣམས་ལ་ལས་ཀྱི་དབྱེན་གྱི་ཉེས་པ་འབྱུང་བ་དང་ཆོས་ཕྱོགས་རྣམས་ལ་དེ་འདྲའི་ཉེས་པ་མི་འབྱུང་བ་དང་། ཆོས་མིན་ཕྱོགས་པ་རྣམས་ཀྱིས་ཆོས་
ཕྱོགས་རྣམས་ལ་འཐབ་པ་ན། ཆོས་ཕྱོགས་ཀྱིས་དེ་ལ་དགའ་བ་དང་གུས་པ་དང་། གཏམ་སྨྲ་བ་ཙམ་ཡང་མི་བྱ་བར་འདུལ་བའི་ཐབས་བྱ་བ་དང་། ཆོས་མིན་ཕྱོགས་པ་རྣམས་ཀྱིས་སྡིག་པ་ཅན་གྱི་ལྟ་

༄༅། །བ་བཏང་ནས་ཆོས་ཕྱོགས་པ་རྣམས་ལ་བཟོད་པ་གསོལ་བ་ན་མཐུན་པ་བྱིན་པའི་འོག་ཏུ་མཐུན་པའི་གསོ་སྦྱོང་བྱིན་ནས་ཕྱོགས་གཉིས་ལྷན་ཅིག་ཏུ་ཚོགས་ནས་གསོ་སྦྱོང་བྱས་པའི་
ཚེ་ཕན་ཚུན་མཐུན་པ་ཐོབ་པ་སོགས་ལས་ཀྱིས་དབྱེན་དང་དེ་ཕྱིར་བཅོས་པའི་ཐབས་གཙོ་བོར་བསྟན་ཏོ། །དྲུག་པ་ནི། མཛོད་ལས། དགེ་སློང་ལྟ་སྤྱོད་ཚུལ་ལྡན་པས། །འབྱེད་དོ་གཞན་དུའོ་བྱིས་
པ་རྣམས། །སྟོན་དང་ལམ་གཞན་ལ་བཟོད་པ། །ཕྱེ་བའོ་དེ་ནི་མི་གནས་སོ། །དེ་ནི་འཁོར་ལོའི་དབྱེན་དུ་འདོད། །འཛམ་བུ་གླིང་ནའོ་དགུ་སོགས་ཀྱིས། །ཞེས་པས། འབྱེད་པ་པོ་དགེ་སློང་ལྟ་བ་
སྤྱད་པ་དང་ཚུལ་ལྡན་གྱིས། གནས་སྟོན་པའི་མདུན་ལས་གཞན་དུ། དབྱེ་བྱ་བྱས་པའི་དགེ་འདུན་མཐར་ཐུག་སངས་རྒྱས་ལས་གཞན་པའི་སྟོན་པ་ལྷས་བྱིན་དང་། དམ་ཆོས་ལས་གཞན་པ་ལྷས་བྱིན་
གྱིས་བརྟུལ་ཞུགས་ལྔ་ལ་ལམ་དུ་བཟོད་ཅིང་ཚུལ་ཤིང་བླངས་པ་ན་ཕྱེ་བའོ། །ཕྱེ་ནས་ཞག་རེངས་བར་མི་གནས་ཤིང་། གླིང་འཛམ་བུ་གླིང་ལས་གཞན་ན་མེད་ལ། དབྱེ་བྱ་ཕན་ཚུན་དགེ་སློང་བཞི་

བཞི་འབྱེད་པ་པོ་གཅིག་སྟེ་དགུར་ཚང་བ་དགོས་སོ། །དེ་ལ་འཁོར་ལོའི་དབྱེན་མཚམས་ནང་གཅིག་གི་དགེ་འདུན་གྱི་ནང་དུ་འབྱེད་པ་པོ་ལྷས་བྱིན་ལྟ་བུས་ཤ་མི་ཟ་བ་དང་། འོ་མ་མི་འཐུང་བ་དང་།
ལན་ཚྭ་མི་སྤྱོད་པ་དང་། གོས་དྲས་ཤིང་དྲུབ་པ་མི་གྱོན་པ་དང་། གྲོང་དང་གྲོང་ཁྱེར་དུ་གནས་པས་འཁོར་བ་ལས་གྲོལ་བར་སྨྲ་བ་རྣམས་ཀྱིས་ཚུལ་ཤིང་ལོངས་ཤིག་ཅེས་ཚུལ་ཤིང་བྲིམ་པ་ན་དགེ་
སློང་བཞི་ཡན་ཆད་ཀྱིས་ཚུལ་ཤིང་བླངས་ནས། བདག་ཅག་གི་སྟོན་པ་ལ་སྟོན་པ་དང་། དེའི་བཅས་པ་རྣམས་ལ་ཐར་ལམ་དུ་འཛིན་པ་ལས་ལོག་ནས་ལྷས་བྱིན་ལྟ་བུ་ལ་སྟོན་པ་དང་། དེའི་བསླབ་
ཚིག་ལྟ་བུ་ལ་ཐར་ལམ་དུ་བཟུང་བའི་ཚེ་དགེ་འདུན་བྱེ་བ་ཡིན་པས་འབྱེད་པ་པོ་ལ་འཁོར་ལོའི་དབྱེན་གྱི་མཚམས་མེད་འབྱུང་ངོ། །འདི་ལ་འཁོར་ལོའི་དབྱེན་ཟེར་བའི་རྒྱུ་མཚན་ནི། དགེ་འདུན་
བྱེས་ནས་ཇི་སྲིད་མ་བསྡུམས་ཀྱི་བར་ཞིང་ལམ་ལྔའི་རྟོགས་པ་སྐྱེ་བ་མི་འགྱུར་བས་ཆོས་འཁོར་བྱེ་བ་ཡིན་པའི་ཕྱིར་རོ། །འདིའི་ཕྱིར་བཅོས་ནི། ལུང་ལས་མཆོག་ཟུང་གཅིག་གིས་འདུམས་མཛད་

༄༅། །པ་དེའོ། །སྔ་མ་ལ་བཟོད་གསོལ་དང་མཐུན་པ་བྱིན་རྗེས་མཐུན་པའི་གསོ་སྦྱོང་དང་། ཉ་ཤིའི་གསོ་སྦྱོང་ལྷན་དུ་བྱ །སྤོ་མགུ་སོགས་ལྷག་མའི་ཕྱིར་བཅོས་ཆོ་ག་བཞིན་དགོས་སོ། ། །
བདུན་པ་ནི། རྩོད་པ་རྣམ་པ་བཞི་དང་དེ་ཕྱིར་བཅོས་པའི་ཐབས་གཙོ་བོར་བསྟན་པས། རྩོད་པ་བཞི་ནི། འདུས་བྱས་རྟག་མི་རྟག་ལྟ་བུ་ལ་འདོད་པ་མི་མཐུན་པའི་རྐྱེན་གྱིས་འཁྲུགས་ལོངས་སུ་གྱུར་།
པ་ནི་འགྱེད་ཕྱིར་རྩོད་པ་དང་། ལྟུང་བ་གླེང་བའི་སྐབས་མི་འབྱེད་པས་ན་གདམས་ངག་གསོ་དགག་བཞག་པ་སོགས་ཀྱི་འཁྲུགས་ལོངས་སུ་གྱུར་པ་ནི་མི་གདམས་ཕྱིར་རྩོད་པ་དང་། ལྟུང་བ་གླེང་
དྲན་བྱས་པ་ན་གླེང་ཡུལ་གྱིས་ལྟུང་བ་ཁས་མ་བླངས་པའི་རྐྱེན་གྱིས་འཁྲུགས་ལོངས་སུ་གྱུར་པ་ནི། ལྟུང་ཕྱིར་རྩོད་པ་སྟེ། དེ་གསུམ་གྱིས་དབང་གིས་དགེ་འདུན་གྱི་ལས་གསོ་སྦྱོང་སོགས་བྱེད་པས་ན།
འགའ་ཞིག་གིས་འདུན་པ་འབུལ་བ་སོགས་ལས་ལ་མཐུན་པ་མི་སྦྱིན་པ་སོགས་ཀྱིས་ཕན་ཚུན་འཁྲུགས་ལོངས་སུ་གྱུར་པ་ནི་བྱ་ཕྱིར་རྩོད་པ་དང་བཞིའོ། །དེ་ལ་མངོན་སུམ་བརྒྱད་ནི། རྒོལ་དང་།

གཟུ་དང་དགེ་འདུན་གཞི་བོ་དང་། །གསལ་བ་དང་ནི་གསལ་བའི་གསལ་བ་དང་། །དགེ་འདུན་གཞན་དང་སྡེ་སྣོད་འཛིན་པ་དང་། །གནས་བརྟན་མཐུ་དང་ལྡན་པའི་མངོན་སུམ་མོ། །ཞེས་པས། རྩོད་
པ་དང་པོ་ནི། རྒོལ་ཕྱིར་རྒོལ་གཉིས་དང་། ༡དགེ་འདུན་༢གཞི་བོ་དང་། གཟུ་བོ་དང་༣། གསལ་བ་དང་༤། གསལ་བའི་གསལ་བ་དང་༥། དགེ་འདུན་གཞན་དང་༦། སྡེ་སྣོད་འཛིན་པ་དང་༧ ། གནས་།
བརྟན་མཐུ་ལྡན་བརྒྱད་ཀྱིས་སྔ་མ་སྔ་མས་ཞི་བར་བྱེད་མ་ནུས་པ་ན། ཕྱི་མ་ཕྱི་མས་ཞི་བར་བྱེད་དོ། །དེས་ཀྱང་ཞི་བར་བྱེད་མ་ནུས་པ་ན་ཆོས་ཕྱོགས་པའི་ཚུལ་ཤིང་མང་པོའི་ཐབས་བྱས་ནས་དགེ་
འདུན་གྱི་ནང་དུ་ཚུལ་ཤིང་བྲིམ་ནས་གང་མང་བའི་ཕྱོགས་སུ་ཞི་བར་བྱེད་དོ། །རྩོད་པ་གཉིས་པའི་གཞི་དང་བཅས་པ་ནི་མངོན་སུམ་བརྒྱད་དང་། ཚུལ་ཤིང་གང་མང་གིས་ཞི་བར་བྱེད་པ་སྔར་དང་འདྲའོ། །
གཞི་མེད་པ་ནི་གང་ཟག་འདི་ནི་དྲན་པ་དང་ལྡན་པ་ཡིན་པས་འདི་ལ་ལྟུང་བ་མེད་དོ་ཞེས་གསོལ་བཞིའི་ལས་ཀྱིས་དྲན་པས་འདུལ་བ་བྱིན་པ་དང་། འདི་མ་སྨྱོས་པའི་དུས་སུ་ཉེས་པ་མ་བྱས་པས་

༄༅། །སྨྱོས་པ་ལ་ལྟུང་བ་མེད་དོ་ཞེས་གསོལ་བཞིའི་ལས་ཀྱིས་མ་སྨྱོས་པས་འདུལ་བ་སྦྱིན་པས་ཞི་བར་བྱེད་དོ། །རྩོད་པ་གསུམ་པའི་ཉེས་པ་རང་གི་ངོ་བོ་མི་ཤེས་པ་ལ་ངོ་བོ་ཉིད་འཚོལ་བ་
གསོལ་བཞིའི་སྦྱིན་པས་ཞི་བར་བྱེད་དོ། །རང་གི་ངོ་ཤེས་པ་ལ་གླེང་བྱ་གླེང་བྱེད་གཉིས་ཁོ་ན་ལས་གཞན་ལ་ཕྱིར་འཕྲོས་པ་མེད་པ་ལྟུང་བ་ཁས་བླངས་པས་ཞི་བར་བྱེད་དོ། །གཞན་ལ་ཕྱིར་འཕྲོས་།
པ་དང་བཅས་པ་ལའང་གང་ཟག་ཉི་ཚེ་བ་དང་འབྲེལ་བ་ལ་མངོན་སུམ་བརྒྱད་ཀྱིས་ཞི་བར་བྱེད་པ་སྔར་དང་འདྲའོ། །དགེ་འདུན་མཐའ་དག་དང་འབྲེལ་བ་ནི་རྩྭ་བཀྲམ་པ་ལྟར་ཕན་ཚུན་འདུད་དེ་ཐམས་
ཅད་བློ་རྩེ་མཐུན་པའི་ལྟུང་བ་ཕྱིར་བཅོས་པས་ཞི་བར་བྱེད་དོ། །རྩོད་པ་བཞི་པ་ནི། ལས་ལ་མཐུན་པ་སྦྱིན་པས་དངོས་སུ་ཞི་བར་བྱེད་ཅིང་བརྒྱུད་ནས། རྩ་བའི་ལུང་ལས། །མངོན་སུམ༡་དྲན་པ༢་མ་
སྨྱོས་དང་༣། །དེ་བཞིན་གང་མང༤་ངོ་བོ་ཉིད༥། རྩྭ་རྣམས་བཀྲམ་པ་ལྟ་བུ་དང་༦། །ཁས་བླངས་པར་ནི་བྱ་བའོ༧། །ཞེས་པས། ཞི་བྱེད་བདུན་པོ་ཐམས་ཅད་འཇུག་པས་ཞི་བར་བྱེད་དོ། །དེ་ལྟར་

འཇུག་པའི་ཚུལ་ཁྲིམས་གཞི་བཅུ་བདུན་གྱིས་རང་རྒྱུད་བསྡམས་པ་ནི་ཡོན་ཏན་ཀུན་གྱི་རྟེན་དང་རྩ་བར་གྱུར་པ་སྟེ། དཔེ་ཁང་པའི་རྨིངས་བརྩིགས་པའི་འགྲམ་གཞི་བརྟན་པར་གྱུར་པ་ནི་མཁར་བརླིངས་
པ་དང་ཆོས་མཚུངས་པར་བསྟན་པའི་གཞི་མ་དམ་པའི་ཆོས་འདུལ་བ་ཡིན་ལ། དེའི་རྩ་བ་གྱུར་པ་སྤོང་བ་དང་། འཇུག་པའི་ཁྲིམས་ནི་ལྷག་པའི་ཚུལ་ཁྲིམས་ཀྱི་བསླབ་པ་བསྲུངས་པའི་ཐབས་ཡིན་པས་
དེ་ལ་བརྩོན་ནས། རང་སེམས་འདུལ་བའི་སྡེ་སྣོད་ལ་གནས་པའི་མངོན་རྟོགས་ཀྱི་བདེན་པ་བཞི་ལ་ཐོས་བསམ་གྱིས་སྡུག་བསྔལ་ཤེས་པར་བྱ་ཞིང་། དེའི་རྒྱུ་ཀུན་འབྱུང་སྤོང་སྙམ་པའི་ལམ་རྒྱུད་ལ་
བརྟེན་ནས་འགོག་པ་མངོན་དུ་བྱས་པ་ནི་འབྲས་བུ་ལ་གནས་ཤིང་ཉམས་སུ་ལེན་པར་སྨོན་པ་དང་། གཉིས་པ་མདོ་སྡེའི་སྡེ་སྣོད་ལ་བློ་སྦྱངས་ཤིང་བསླབ་པ་ཏིང་ངེ་འཛིན་གྱི་བསླབ་པ་ལ་སྨོན་པ་ནི། བྱིང་
རྒོད་དྲི་ཡི་བཞོན་པས་མི་གཡོ་བའི། །ནས། མདོ་སྡེའི་གནས་ལ་འཇོག་པ་དང་། ཞེས་ཤཱ་ལོ་ཀ་གཅིག་གིས་བསྟན་ལ། དེ་ཡང་མདོ་སྡེ་ཞེས་བྱ་བ་སཱུ་ཏྲ་སྟེ་ཆོས་དང་དོན་བཤད་དེ་ཕུང་པོ་ལ་སོགས་

༄༅། །པའི་ཆོས་དང་ཡོད་མེད་ལ་སོགས་གསུངས་པའི་དགོངས་པའི་དོན་བཤད་པའི་ཕྱིར་རོ། །དེ་ཡང་རྣམ་པ་བཞི་སྟེ་མདོ་སྡེ་རྒྱན་ལས། གནས་རྣམས་དང་ནི་མཚན་ཉིད་དང་༡། །ཆོས་
༢འདོན༣སྨོས་ཕྱིར་མདོ་ཡིན་ནོ། །ཞེས་པས། ཡུལ་གང་དུ་གང་ཟག་གང་གི་ཕྱིར་གསུངས་པ་སྨྲོས་པས་གནས་སྟོན། དེའི་ཞར་བྱུང་དུ་སྟོན་པ་འཁོར་ཆོས་དུས་སོགས་བསྟན། །ཀུན་རྫོབ་དང་དོན་དམ་།
པའི་བདེན་པའི་མཚན་ཉིད་སྨོས་པ་མཚན་ཉིད་དང་། ཕུང་ཁམས་སྐྱེ་མཆེད་ལ་སྨྲོས་པས་ཆོས་དང་། ཡོད་མེད་ལ་སོགས་པར་གསུངས་པའི་དགོངས་པའི་དོན་སྨོས་པས་མདོ་སྡེ་ཞེས་གྲགས་ལ།
དེ་ཡང་བསྟན་པ་སྔ་དར་གྱི་སྐབས། བཀའ་འཁོར་དང་པོ། འདུལ་བ་ལུང་སྡེ་བཞི་སོགས་སོ་ཐར་གྱི་གནང་བཀག་མཁན་སློབ་ཆོས་གསུམ་གྱི་སྐུ་དུས། མཁན་ཆེན་བོ་དྷི་ས་ཏཱའི་བཀའ་དྲིན་གྱིས།
སད་མི་བདུན་སོགས་རབ་ཏུ་བྱུང་སྟེ། འདུལ་བའི་ཕྱག་གཞེས་རྣམ་པར་དག་པ་མཛད་པས། སློབ་དཔོན་རིན་པོ་ཆེས་སྤྱོད་པ་མཁན་པོ་ལྟར་དུ་མཛོད། ཅེས་གསུངས། བཀའ་བར་བ་ཐམས་ཅད་དང་།

འབྲས་བུས་སྔགས་བཅས་རྒྱ་ཆོས་མ་ལུས་པ་བོད་དུ་བསྒྱུར། དབུ་མ་རིགས་ཚོགས་དྲུག་དང་བྱམས་ཆོས་སྡེ་ལྔ་སོགས་སྔོན་བྱོན་ལོ་པཎ་རྣམས་ཀྱིས་བསྒྱུར། ལྟ་བ་ཀླུ་སྒྲུབ་ལུགས་སུ་མཛོད། ཅེས་
གསུངས་པ་ལྟར། བཀའ་འཁོར་ལོ་གསུམ་དགོངས་འགྲེལ་དང་བཅས་དར་ཞིང་རྒྱས་པ་ཡིན། ཕྱིས་སུ་ཇི་ལྟར་དར་ན། བཀའ་འཁོར་ལོ་བར་བ་ལ་སྦས་དོན་དང་དངོས་བསྟན་གཉིས་ཏེ། ཀུན་
མཁྱེན་པྲཛྙཱ་རསྨིས། མཁྱེན་གསུམ་ཐོས་བསམ་སྐྱ་བ་འཛིན་མཁས་ཤིང་། །ཉམས་ལེན་སྦྱོར་བཞིའི་གཟིངས་ལ་བརྟེན་ནས་ནི། །ཆོས་སྐུ་ལྷུན་པོའི་མཛེས་པ་བལྟ་བ་ཡི། །འཁོར་ལོ་བར་བའི་སྦས་
དོན་ལམ་རིམ་དེ། །དགའ་ལྡན་གནས་སུ་མི་ཕམ་ཆོས་རྗེས་བཀྲལ། །འཕགས་པའི་ཡུལ་དུ་བཀའ་བབས་རྣམ་པ་དྲུག །རྒྱན་གྱི་དགོངས་འགྲེལ་བཤད་སྲོལ་རྣམ་མང་ཡང་། །གང་དེ་འགྲེལ་ལ་འཕགས་
སེང་ཁྱད་པར་འཕགས། །དེ་དག་བཞེད་གཞུང་རྔོག་ལོའི་ཐུགས་མཚོར་བབས། །ཤེར་ཕྱིན་རྒྱས་མཛད་འབྲེ་ཨར་རྣམ་གཉིས་ཀྱི། །འཆད་རྩོམ་ཉི་ཟླའི་འོད་ཟེར་འབུམ་ཕྲག་གིས། །གངས་ཅན་

༄༅། །མུན་པའི་ནགས་ཁྲོད་གསལ་བར་མཛད། །ཅེས་དང་། འཁོར་ལོ་བར་བའི་དངོས་བསྟན་ལམ་རིམ་དེ། །རྒྱ་གར་ཡུལ་དུ་འཕགས་མཆོག་ཀླུ་ཡིས་བཀྲལ། །ལེགས་ལྡན་འབྱེད་དང་སངས་
རྒྱས་བརྐྱངས་གཉིས་ཀྱིས། །ཀླུ་སྒྲུབ་ཞབས་ཀྱི་དགོངས་པ་འགྲེལ་ཚུལ་ལས། །འཕགས་པའི་ཡུལ་དུ་ཐལ་རང་སྲོལ་གཉིས་གྱེས། གངས་རིའི་ཁྲོད་འདིར་དཔལ་ལྡན་ཕྱ་བ་ཡིས། །རང་རྒྱུད་མཁས་
པའི་སྲོལ་ཆེན་དར་བར་མཛད། །བསྙེངས་བྲལ་ཟླ་བའི་ལེགས་བཤད་མ་ཉམས་པ། །གང་བབས་བཤད་སྲོལ་ཕུལ་བྱུང་པ་ཚབ་ལུགས། །ཞེས་པས། འཁོར་ལོ་བར་བའི་སྦས་དོན་མངོན་རྟོགས་ཀྱི་
རིམ་པ་དངོས་པོ་བརྒྱད་ཀྱིས་ཡང་དག་བཤད་ལ་དེ་ལ་གཞི་མཁྱེན་གསུམ་ནི། ཇི་ལྟ་བ་དང་ཇི་སྙེད་པའི་རྣམ་པ་མ་ལུས་པ་སྐད་ཅིག་མ་གཅིག་ལ་མངོན་སུམ་དུ་མཁྱེན་པ་རྣམ་མཁྱེན་གྱི་མཚན་ཉིད།
ལམ་གསུམ་རང་བཞིན་མེད་པར་རྟོགས་ཤིང་རྫོགས་སྨིན་སྦྱངས་ནས་ཡང་དག་མཐའ་མངོན་དུ་བྱེད་པའི་སློབ་ལམ་ལམ་ཤེས་ཀྱི་མཚན་ཉིད། གཞི་ཐམས་ཅད་གང་ཟག་གི་བདག་གིས་སྟོང་པར་རྟོགས་

པའི་ཉི་ཚེ་བའི་མཁྱེན་པ་གཞི་ཤེས་ཀྱི་མཚན་ཉིད། ཉམས་ལེན་སྦྱོར་བ་བཞི་ནི་མཁྱེན་གསུམ་གྱི་རྟོགས་པ་ལ་རང་དབང་ཐོབ་ཕྱིར་སྐྱེ་མེད་གསུམ་དུ་བསྡུས་ཏེ་སྒོམ་པའི་སེམས་དཔའི་རྣལ་འབྱོར་
རྣམ་ཀུན་མངོན་རྫོགས་ཀྱི་མཚན་ཉིད། རྣམ་རྫོགས་དེ་ལ་བརྟེན་ནས་སྐྱེ་མེད་གསུམ་བསྡུས་སྒོམ་ལ་དབང་དུ་གྱུར་པའི་སེམས་དཔའི་རྣལ་འབྱོར་རྩེ་མོའི་མཚན་ཉིད། མཁྱེན་གསུམ་གྱི་ཤེས་རྣམ་
ཅིག་ཆར་དུ་སྐྱེ་བའི་རྟོགས་པ་བརྟན་པོར་བྱས་པའི་ཕྱིར་མཁྱེན་གསུམ་གྱི་རྣམ་པ་རིམ་གྱིས་སྒོམ་པའི་སེམས་དཔའི་རྣལ་འབྱོར་མཐར་གྱིས་པའི་མཚན་ཉིད། མཁྱེན་གསུམ་རིམ་གྱིས་སྒོམ་པ་
མཐར་ཐུག་པའི་སེམས་དཔའི་རྣལ་འབྱོར་སྐད་ཅིག་མའི་མཚན་ཉིད་འབྲས་བུ་ནི། སྦྱོར་བ་སྒོམ་པའི་འབྲས་བུ་མཐར་ཐུག་ཟག་མེད་ཀྱི་ཡན་ལག་དུ་མ་དང་ལྡན་པ་ཆོས་སྐུའི་མཚན་ཉིད། གྲངས་
ངེས་པ་ནི་གང་ཟག་གཅིག་འཚང་རྒྱ་བ་ལ་ཤེས་བྱའི་ཡུལ། །ཉམས་སུ་ལེན་པའི་ལམ་འབྲས་བུ་དང་གསུམ་དུ་ངེས་པའོ། །ཤེར་ཕྱིན་དེ་ཉིད་འཕགས་ཡུལ་དུ་བརྒྱུད་པའི་བཀའ་བབས་དྲུག་འདྲེན་ཏེ། 

༄༅། །བདེ་བའི་འབྱུང་གནས་དགའ་ལྡན་ལྷ་ཡུལ་ནས་བརྒྱུད་པ་དང༡། ལོངས་སྤྱོད་ཀྱི་འབྱུང་གནས་འོག་ཀླུ་ཡུལ་ནས་བརྒྱུད་པ་དང་༢། །རིག་པའི་འབྱུང་གནས་ཤར་ཕྱོགས་བྷང་ག་ལ་ནས་བརྒྱུད་
པ་དང་༣། ཡོན་ཏན་གྱི་འབྱུང་གནས་ལྷོ་ཕྱོགས་བེ་ཏའི་ཡུལ་ནས་བརྒྱུད་པ་དང་༤། བྱིན་རླབས་ཀྱི་འབྱུང་གནས་ནུབ་ཕྱོགས་ཨོ་རྒྱན་ནས་བརྒྱུད་པ་དང་༥། ངོ་མཚར་གྱི་འབྱུང་གནས་བྱང་ཕྱོགས་བི་
ཤཱ་ཀ་ཙནྡན་གྱི་གླིང་ནས་བརྒྱུད་པ་སྟེ་དྲུག་དང་༦། ཁྱད་པར་དགའ་ལྡན་ལྷ་ཡུལ་དུ་མི་ཕམ་ཆོས་རྗེས་སློབ་དཔོན་ཐོགས་མེད་ལ་གསུངས་ནས། ཐོགས་མེད་སྐུ་མཆེད་དང་།འཕགས་པ་རྣམ་གྲོལ་སྡེ་དང་
སློབ་དཔོན་སེང་གེ་བཟང་བོས་རྒྱན་གྱི་འགྲེལ་པ་གཙོ་བོར་གྱུར་པ། བོད་འདིར་རྔོག་ལོ་ཆེན་པོ་ནས་འབྲེ་ཤེས་རབ་འབར་དང་། ཨར་བྱང་ཆུབ་ཡེ་ཤེས་སོགས་ཀྱིས་དར་བར་མཛད་པའོ། །ཤེར་
ཕྱིན་གྱི་དངོས་བསྟན་སྟོང་ཉིད་ཀྱི་རིམ་པ་འཕགས་ཡུལ་དུ་འཕགས་པ་ཀླུ་སྒྲུབ་ཀྱིས་དབུ་མ་རིག་ཚོགས་དྲུག་གིས་བསྟན་ཏེ། དེ་ཡང་ཆོས་ཐམས་ཅད་རང་བཞིན་སྟོང་པ་ཉིད་རྟེན་འབྲེལ་སྤྲོས་བྲལ་དུ་

སྟོན་པ་སྟོང་ཉིད་བདུན་ཅུ་པ། དེ་ལས་གཞན་སྐྱེ་སོགས་ཀྱི་བདེན་པ་འགོག་པ་རྩ་བ་ཤེས་རབ་སྟེ་རྩ་བ་ལུས་ལྟ་བུའི་བསྟན་བཅོས་གཉིས། དེ་རིགས་པས་སྒྲུབ་པ་རིགས་པ་དྲུག་ཅུ་པ། དེ་ལ་གཞན་གྱི་
སྐྱོན་སྤོང་བ་རྩོད་ཟློག གཞན་རྟོག་གེ་པ་དང་རྩོད་པའི་ཚུལ་སྟོན་པ་ཞིབ་མོ་རྣམ་འཐག་སྟེ་གྱེས་པ་ཡན་ལག་ལྟ་བུའི་བསྟན་བཅོས་གསུམ་དང་བཅས་པས་རིགས་ཚོགས་ལྔ་ཞེས་སམ། དེའི་སྟེང་དུ་
དོན་དམ་པར་རང་བཞིན་མེད་ཀྱང་ཀུན་རྫོབ་ཏུ་ཐ་སྙད་འཐད་ཅིང་གྲུབ་པར་སྟོན་པ་ཐ་སྙད་སྒྲུབ་པ་བསྣན་པས་རིགས་ཚོགས་དྲུག་ཅེས་ཡོངས་སུ་གྲགས་སོ། །མགོན་པོ་ཀླུའི་དགོངས་པ་བཀྲལ་བ་ལ། 
སློབ་དཔོན་ལེགས་ལྡན་འབྱེད་ཀྱིས་དབུ་མ་རང་རྒྱུད་དུ་བཀྲལ། སློབ་དཔོན་སངས་རྒྱས་བསྐྱང་གིས་དབུ་མ་ཐལ་འགྱུར་དུ་བཀྲལ། སློབ་དཔོན་ཟླ་བ་གྲགས་ཀྱང་དེ་དང་མཐུན་པར་བཀྲལ། བོད་
འདིར་རྔོག་ལོའི་སློབ་མ་ཕྱ་བ་ཆོས་སེང་ལ་སློབ་མ་སེང་ཆེན་བརྒྱད། ཇོ་སྲས་གསུམ། ཤེས་རབ་ཅན་གསུམ། གྲུབ་ཐོབ་གསུམ་སོགས་བྱུང་བ་རྣམས་ཀྱིས་རང་རྒྱུད་ཀྱི་སྲོལ་འཛིན་པ་བྱུང་། ཟླ་

༄༅། །གྲགས་ལས་རིམ་པར་བརྒྱུད་པ་བོད་འདིར་པ་ཚབ་པ་ཉི་མ་གྲགས་པ་ལས་སློབ་མ་པ་ཚབ་བ་བཞིར་གྲགས་པ་རྣམས་ཀྱིས་དབུ་མ་ཐལ་འགྱུར་གྱི་སྲོལ་རྒྱ་ཆེར་རྒྱས་པར་མཛད་པ་ཡིན་ལ། །
དེ་ལ་འཁོར་ལོ་བར་པའི་ངེས་བརྗོད་རྣམ་ཐར་སྒོ་གསུམ་གྱིས་གཏན་ལ་འབེབས་པར་བྱེད་པ་ཡིན་ལ། དེའང་ཆོས་ཉིད་ཙམ་དུའང་དམིགས་པ་མེད་པ་སྟོང་པ་ཉིད། ངོ་བོ་རྡུལ་ཙམ་མ་གྲུབ་པ་མཚན་
མ་མེད་པ། ཡང་དག་པའི་མཐའ་ལ་མི་གནས་པའི་ཕྱིར་སྨོན་པ་མེད་པ་སྟེ། ཐེག་ཆེན་མདོ་སྡེ་མཐོང་བའི་ཕན་ཡོན་ལས། སྐྱེས་པའི་རྟགས་ཀྱིས་སྐྱེ་བ་མེད་གྲུབ་པས། །སྐྱེ་དང་སྐྱེ་མེད་འགག་པ་མེད་
མཐོང་ཞིང་། །སྐྱེས་ཙམ་ཉིད་ནས་སྐྱེ་བ་མེད་པ་ཡི། །མཚན་མ་མེད་ཤེས་མདོ་སྡེ་མཐོང་ལ་ཡོད། །གཟུགས་བརྙན་སྤྲུལ་པ་སྒྱུ་མ་ཆུ་ཟླ་བཞིན། །རྐྱེན་གྱིས་བཅོས་ཤིང་ཚོགས་པའི་དབང་གིས་སྣང་། །
རང་གི་ངོ་བོ་ཆོས་ཀུན་ལ་མེད་པའི། །སྟོང་པ་ཉིད་ཤེས་མདོ་སྡེ་མཐོང་ལ་ཡོད། །རང་བཞིན་གྱིས་གྲུབ་ཡོད་དང་མེད་པ་ཡི། །འབྲས་དེ་རྒྱུ་ཡིས་སྐྱེད་པ་ནུས་མིན་ཕྱིར། །རྒྱུ་འབྲས་རྟེན་འབྲེལ་བརྟག་

པ་ཙམ་ཉིད་ཅེས། །སྨོན་པ་མེད་ཤེས་མདོ་སྡེ་མཐོང་ལ་ཡོད། །ཅེས་པས་བསྟན་ལ། བདག་མེད་རྟོགས་པའི་ཤེས་རབ་དང་འབྲེལ་བའི་བསམ་གཏན་ནི་ཇི་ལྟར་ཞེ་ན། སྔ་མ་ལས། བདག་ཏུ་མ་ཞེན་
ཆོས་སུ་ཞེན་པ་མེད། །སྟོང་པའི་དབྱིངས་སུ་མཉམ་པ་ཉིད་ཤེས་ནས། །མཐའ་དང་བྲལ་བ་དབུ་མའི་ལམ་གཉེར་བའི། །བསམ་གཏན་རྣམ་དག་མདོ་སྡེ་མཐོང་ལ་ཡོད། །ཅེས་གསུངས་པས། དེ་
ལྟའི་བསམ་གཏན་བཞིའི་ཏིང་འཛིན་ནི་དཔེ་རི་རབ་ལྷུན་པོ་ལྟ་བུ་ལ། ཏིང་ངེ་འཛིན་ལ་བྱིང་རྒོད་ཀྱི་རྐྱེན་གྱིས་མི་ཚུགས་པ་དང་རི་རབ་དྲི་ཡི་བཞོན་པ་རླུང་གིས་བསྐྱོད་པ་མི་ནུས་པས་མི་གཡོ་བའི་
རང་བཞིན་ཆོས་མཚུངས་སུ་སྦྱར། བསམ་གཏན་བཞིའི་མངོན་རྟོགས་ནི། རི་རབ་བང་རིམ་བཞིའམ་རིན་ཆེན་རྣམ་པ་བཞི་ལས་གྲུབ་པའི་རང་བཞིན་ཅན་དང་ཆོས་མཚུངས་སུ་སྦྱར། རབ་ཏུ་ཞི་བ་
རྣམ་པར་ངེས་པའི་ཆོ་འཕྲུལ་ཟག་པ་མེད་པའི་ཏིང་འཛིན་བྱེ་བྲག་གྲངས་མེད་པའི་རྣམ་རོལ་འགགས་མེད་དུ་ཤར་བ་ནི། རི་རབ་ཀྱི་སྟེང་ན་འཆི་མེད་ལྷའི་གྲོང་ཁྱེར་ལྟ་ན་སྡུག་པ་གསལ་ལ་མ་འདྲེས་

༄༅། །པ་ཁོད་སྙོམས་པ་འགྱུར་བ་མེད་པའི་རི་བོར་བརྟེན་ནས་གནས་པའི་གཞི་དང་ཆོས་མཚུངས་སུ་སྦྱར་བ་ཡིན་ལ། དེ་ལྟའི་ཏིང་འཛིན་ནི། སྔ་མ་ལས། གཉིས་འཛིན་སྣང་བ་རབ་ཏུ་ཞི་བ་
དང༌། །དོན་དམ་རང་བཞིན་རྣམ་པར་ངེས་པ་ཡི། །ཆོ་འཕྲུལ་སྣ་ཚོགས་སྒྱུ་མ་རོལ་པ་ལྟའི། །ཏིང་འཛིན་ཡང་དག་མདོ་སྡེ་མཐོང་ལ་ཡོད། །ཅེས་པས་བསྟན་ལ། དེ་ལྟ་བུའི་ཏིང་ངེ་འཛིན་གྱི་ཆོས་ཉིད་
ནི་གཏིང་དང་དཔག་དཀའ་བས་ཟབ་པ་དང་། རྒྱ་ཆེ་བས་ཡངས་པའི་མདོ་སྡེའི་ཏིང་ངེ་འཛིན་ལ་མཉམ་པར་འཇོག་ཅིང་རྗེས་ཐོབ་ལ་ཕ་རོལ་ཕྱིན་པ་དྲུག་དང་ལྡན་པ་ལམ་བསླབ་པ་གསུམ་དང་། ཁྱད་
པར་ལྷག་པ་ཏིང་ངེ་འཛིན་གྱི་བསླབ་པའི་གནས་ལ་བསླབ་ཅིང་མཉམ་པར་འཇོག་པ་ལ་སྨོན་པ་དང་། གསུམ་པ་མངོན་པའི་སྡེ་སྣོད་ལ་བློ་སྦྱངས་ཤིང་ལྷག་པ་ཤེས་རབ་ཀྱི་བསླབ་པ་ལ་སྨོན་ཅིང་བསླབ་
པ་གསུམ་མངོན་གྱུར་ལ་སྨོན་པ་ནི། ཆོས་མངོན་གསལ་བའི་རྣམ་དབྱེ་མིག་སྟོང་ལྡན། །ནས། བརྗོད་བྱ་བསླབ་པ་རྣམ་གསུམ་མངོན་གྱུར་ཤོག །ཅེས་ཚིགས་བཅད་གཅིག་དང་རྐང་པ་གཉིས་ཀྱིས་

བསྟན་ལ། མངོན་པ་ཞེས་པ་ཨ་བྷི་སྟེ་ཆོས་དོན་རབ་ཏུ་འབྱེད་པའི་ཐབས་རྒྱ་ཆེར་བསྟན་པའི་ཕྱིར་དང་། དོན་དམ་པའི་ཆོས་མྱ་ངན་ལས་འདས་པ་མངོན་དུ་བྱེད་པའམ། དེ་ལ་མངོན་དུ་ཕྱོགས་པ་ནི་
ཆོས་རང་དང་སྤྱིའི་མཚན་ཉིད་ཁོང་དུ་ཆུད་པར་བྱ་བར་མངོན་དུ་ཕྱོགས་པའི་ཕྱིར་ཏེ། མདོ་སྡེ་རྒྱན་ལས། མངོན་དུ་ཕྱིར་དང་༡ཡང་ཡང་དང་༢། །ཟིལ་གནོན་༣་རྟོགས་ཕྱིར་༤
མངོན་པའི་ཆོས། །ཞེས་གསུངས་ཏེ། བདེན་པ་དང་བྱང་ཆུབ་ཀྱི་ཕྱོགས་དང་། རྣམ་པར་ཐར་བའི་སྒོ་ལ་སོགས་པ་སྟོན་པས། མྱ་ངན་ལས་འདས་པ་མངོན་དུ་བྱེད་པའི་ཕྱིར་དང་། ཕུང་པོ་ལ་སོགས་
པའི་ཆོས་གཅིག་ཉིད་གཟུགས་ཅན་དང་། གཟུགས་ཅན་མ་ཡིན་པའི་སྒོ་ནས་ཡང་དང་ཡང་དུ་སྟོན་པའི་ཕྱིར་དང་། ཆོས་རྣམས་ཀྱི་རང་དང་སྤྱིའི་མཚན་ཉིད་ལ་མཁས་པས། རྩོད་པ་དང་རྩོད་པའི་
གཞི་ལ་སོགས་པས་ཕས་ཀྱི་རྒོལ་བ་ཟིལ་གྱིས་གནོན་པའི་ཕྱིར་དང་། མདོའི་དོན་གཏན་ལ་འབེབས་ཤིང་མདོའི་དོན་མངོན་པར་རྟོགས་པའི་ཕྱིར་ཆོས་མངོན་པ་ཞེས་གྲགས་སོ། །དེ་ལ་འཁོར་ལོ་

༄༅། །ཐ་མ་ནི་ཐོས་བསམ་འཆི་མེད་བདུད་རྩི་ལས། གཟུང་བའི་ཆོས་ཀུན་ནམ་ཡང་ཡོད་མིན་ཞིང་། །འཛིན་བྱེད་ཤེས་པའང་འཁྲུལ་བར་གདོན་མི་ཟ། །གཉིས་མེད་ཡེ་ཤེས་སྦྱང་གཞིར་
བཞག་པ་སྟེ། །འཁོར་ལོ་ཐ་མའི་ལམ་གྱི་རིམ་པའོ། །མི་ཕམ་མགོན་དང་ཀླུ་སྒྲུབ་སྙིང་པོ་ཡིས། །བྱམས་པའི་ཆོས་བཞི་བསྟོད་ཚོགས་གཞུང་གིས་བཀྲལ། །ཐོགས་མེད་མཆེད་ཀྱི་གསུང་རབ་ཉི་
འོད་ཀྱིས། །འཁོར་ལོ་ཐ་མའི་ངེས་དོན་ཆེས་ཆེར་གསལ། །གངས་རིའི་ཁྲོད་འདིར་མི་ཕམ་རྒྱལ་བ་དང་། །ཐོགས་མེད་མཆེད་ཀྱི་གཞུང་བཟང་ངོ་མཚར་ཅན། །དབུ་སེམས་སོ་སོར་འགྲེལ་བྱེད་
རྣམ་མང་ཡང་། །གང་དེ་དབུ་མའི་གཞུང་དུ་གདོན་མི་ཟ། །ཆོས་མངོན་རྒྱ་མཚོའི་བཀའ་བབས་འབན་རོག་ཐོ། །བྱམས་ཆོས་གཞུང་གི་ངེས་དོན་འགྲེལ་བ་ལ། །བཤད་དང་སྒྲུབ་པའི་བཀའ་བབས་
རྣམ་པ་གཉིས། དེ་དག་རིམ་བཞིན་ཇོག་དང་བཙན་ལ་བབས། །ཐོས་བསམ་བསྒོམ་པས་སོ་སོར་ཁྱད་པར་འཕགས། །ཞེས་པས་བསྟན་ཏེ། དེ་ལ་འཁོར་ལོ་ཐ་མ་ཚུལ་བཞིན་དུ་གསལ་བར་བྱེད་པ། མི་

ཕམ་མགོན་གྱིས་གསུངས་པའི་བྱམས་པའི་ཆོས་བཞི་མདོ་སྡེ་རྒྱན། རྒྱུད་བླ་མ། ཆོས་ཉིད་རྣམ་འབྱེད། དབུས་མཐའ་རྣམ་འབྱེད་དང་བཞིས་བཀྲལ་ཞིང་། འཕགས་པ་ཀླུས་བསྟོད་ཚོགས་ཀྱིས་གསལ་
བར་མཛད་པ་དང་། ཐོགས་མེད་མཆེད་ཀྱི་གསུང་རབ་དྲི་མ་མེད་པས་འཁོར་ལོ་ཐ་མའི་ངེས་དོན་ཆེས་ཆེར་གསལ་བར་བསྟན་ལ། མི་ཕམ་རྒྱལ་བ་དང་ཐོགས་མེད་མཆེད་ཀྱི་གཞུང་ལུགས་ལ། གངས་
རིའི་ཁྲོད་ཀྱི་མཁས་པ་རྣམས་ཀྱིས་དབུ་སེམས་སོ་སོར་འགྲེལ་བའི་ཚུལ་མང་ཡང་། དོན་དུ་སངས་རྒྱས་ཀྱི་ཐེག་པ་ཆེན་པོ་ནི་གཉིས་ཏེ་ཟབ་པ་དང་རྒྱ་ཆེ་བའོ། །དེ་དག་སྟོན་པར་བྱེད་པ་དབུ་སེམས་
ཀྱི་གཞུང་ལུགས་དྲི་མ་མེད་པའི་བཀའ་རྣམས་ཡིན་ལ། དེའི་དགོངས་པའི་གནད་ཟབ་མོ་ཕྱིན་ཅི་མ་ལོག་པ་འགྲེལ་པ་བྱེད་པ་ལ་སློབ་དཔོན་ཀླུ་སྒྲུབ་དང་། ཐོགས་མེད་དེ་ཤིང་རྟ་རྣམ་པ་གཉིས་ཀྱི་ལམ་
སྲོལ་དྲི་མ་མེད་པར་གྲགས་ལ། དེ་དག་ཀྱང་རང་རང་གི་འདོད་ཞེན་གྱི་ཕྱོགས་དང་རིས་སུ་བཅད་པ་མ་ཡིན་ལ། སངས་རྒྱས་ཀྱི་བཀའ་ཟབ་མོའི་ཆ་དང་། རྒྱ་ཆེ་བའི་ཚུལ་གཉིས་གསལ་བར་བྱས་པ་

༄༅། །ཡིན་ལ། དེ་དག་གི་དགོངས་པ་ཟུང་གཅིག་ཏུ་ཆུད་ནས། རྒྱལ་བས་ཐ་སྙད་ཀུན་རྫོབ་བདེན་པའི་རྣམ་བཞག་ཀུན་ཉོན་དང་། རྣམ་བྱང་གིས་བསྡུས་པ་ཇི་སྙེད་བཀའ་བསྩལ་བའི་མཐར་
ཐུག་སེམས་ཙམ་གྱིས་ཚུལ་སྟོན་པ་ལ་རག་ལས་ཤིང་། གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་རང་བཞིན་སྤྲོས་བྲལ་ཆེན་པོར་གཏན་ལ་འབེབས་པ། མཐར་ཐུག་དབུ་མ་ལ་ཐུག་པའི་
ཕྱིར་ན་ཟབ་པ་དང་རྒྱ་ཆེ་བ་ཕྱོགས་དང་རིས་སུ་མ་ཆད་པ་ནི། ཐེག་པ་ཆེན་པོ་ལ་ཞུགས་པ་ཡིན་ཏེ། ཇི་སྐད་དུ། ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། །དགའ་སྐྱིད་བདེ་བ་མངོན་པར་
ཐོབ་བྱེད་ཐེག་པའི་མཆོག །དེ་གང་ཞོན་ནས་སེམས་ཅན་ཐམས་ཅན་མྱ་ངན་བཟློ། །ཞེས་གསུངས་པས། མཁའ་ལྟར་ཟབ་པ་སྟོང་པ་ཉིད་ཉི་ཤུ་དང་། གཞལ་མེད་ཁང་འདྲ་བ་རྒྱ་ཆེ་བའི་བཀོད་པ་
མངོན་པར་མཛེས་པ་ནི་ཐེག་པ་ཆེན་པོ་ཞེས་གསུངས་པ་དེ་བཞིན་དུ་མཐའ་གཉིས་སུ་མ་ལྷུང་བའི་བཞོན་པ་གཞན་ལས་འཕགས་པ་ཤིང་རྟ་ཆེན་པོ་ལ་འོས་པ། དཀའ་བ་མེད་པར་སངས་རྒྱས་ཀྱི་གོ་

འཕང་མྱུར་དུ་ཐོབ་པ། ཐ་སྙད་ཀྱི་ཚད་མ་དང་དོན་དམ་པའི་ཚད་མ་སྟེ་རིགས་པའི་རྣམ་པ་ཚད་མེད་པའི་དགའ་བདེའི་འབྱོར་བ་ཆེན་པོ་དང་བཅས་པའི་ཕྱིར་ན་ཤིང་རྟ་དང་འདྲ་བར་བསྟན་ལ། དེ་བཞིན་
དུ་དབུ་མ་རྒྱན་ལས། ཚུལ་གཉིས་ཤིང་རྟ་ཞོན་ནས་སུ། །རིགས་པའི་སྲབ་སྐྱོགས་འཇུ་བྱེད་པ། །དེ་དག་དེ་ཕྱིར་ཇི་བཞིན་དོན། །ཐེག་པ་ཆེན་པོ་པ་ཉིད་འཐོབ། །ཅེས་གསུངས་ཏེ། དེ་ལྟར་ཐ་སྙད་
སེམས་ཙམ་གྱིས་ཚུལ་དང་། དོན་དམ་དབུ་མའི་ཚུལ་ཏེ། ཚུལ་དེ་གཉིས་ཟུང་དུ་འབྲེལ་བའི་ཤིང་རྟ་ཆེན་པོ་ལ་ཞོན་ནས་སུ། བདེན་གཉིས་དཔྱོད་པའི་ཚད་མ་ཤེས་རབ་དྲི་མེད་ཀྱི་རིགས་པའི་སྲབ་
སྐྱོགས་མི་བཏང་བར་འཇུ་བར་བྱེད་པ། དེ་དག་རྨད་དུ་བྱུང་བའི་ཚུལ་བཟང་པོ་ལ་གནས་པ་དེ་ཉིད་ཀྱི་ཕྱིར། ཇི་བཞིན་དོན་དང་ལྡན་པའི་ཐེག་པ་ཆེན་པོ་པ་ཞེས་པའི་མིང་ཐོབ་པ་ཡིན་ནོ་ཞེས་རྒྱན་
རྩ་འགྲེལ་གྱིས་བསྟན་པ་ལྟར་ཤེས་ལྡན་རྣམས་ཀྱིས་ཤེས་པའི་གནད་གལ་བོ་ཆེ་ཡིན། ཐེག་ཆེན་བསྡུས་པའི་སྡོམ་ནི། ལང་ཀར་གཤེགས་པ་ལས། ཆོས་ལྔ་དང་ནི་རང་བཞིན་གསུམ། །རྣམ་ཤེས་

༄༅། །བརྒྱད་པོ་ཉིད་དག་དང་། །བདག་མེད་དོན་ནི་རྣམ་གཉིས་པོར། །ཐེག་ཆེན་ཐམས་ཅད་བསྡུས་པ་ཡིན། །ཞེས་གསུངས་པ་ལྟར། མིང་། རྒྱུ་མཚན། རྣམ་རྟོག་ཡང་དག་པའི་ཡེ་ཤེས། དེ་
བཞིན་ཉིད་དེ་ཆོས་ལྔ་དང་། ཀུན་བརྟག གཞན་དབང་། ཡོངས་གྲུབ་སྟེ་མཚན་ཉིད་གསུམ་དང་། རྣམ་པར་ཤེས་པའི་ཚོགས་བརྒྱད་དང་། གང་ཟག་དང་ཆོས་ཀྱི་བདག་མེད་པ་གཉིས་ཏེ་དེ་རྣམས་སུ་
འདུ་ལ། དེ་ལ་རྒྱུ་མཚན་ནི་དབྱིབས་དང་གཟུགས་ལ་སོགས་པའི་མཚན་ཉིད་དུ་སྣངབའོ། །མཚན་ཉིད་དེ་ལ། བུམ་སོགས་ཀྱི་མིང་གིས་གཞན་རྣམ་པར་བཅད་ནས་ཀ་བ་བུམ་པ་སོགས་དེ་དང་དེར་
ཞེན་ཅིང་གདགས་པ་ནི་མིང་ངོ་། །དེ་ལྟར་མིང་བཏགས་ནས་གདུང་འདེགས་ཀྱི་དོན་བྱེད་ནུས་པ་དང་། ཆུ་སྐྱོར་བའི་དོན་བྱེད་ནུས་པ་ལ་སོགས་པའི་རྒྱུ་མཚན་རྣམས་གསལ་བར་བྱེད་པའོ། །དེ་
གཉིས་ནི་ཀུན་བརྟགས་ཡིན་ཏེ་སྒྲ་རྟོག་གི་སྤྱོད་ཡུལ་ཅན། གཟུང་འཛིན་གཉིས་སུ་སྣང་བ་བརྟགས་ན་མི་བདེན་པའི་ཕྱིར་རོ། །དེ་ལྟར་གཟུང་ཡུལ་འཛིན་པའི་སེམས་སེམས་བྱུང་གི་ཆོས་རྣམས་ལ་

རྣམ་པར་རྟོག་པ་ཞེས་བྱ་ཞིང་། དེ་ལ་ཕྱེ་ན། རྣམ་པར་ཤེས་པའི་ཚོགས་བརྒྱད་ཡོད་དོ། །དེ་ནི་གཞན་གྱི་དབང་ཉིད་ཡིན་ཏེ། ཐ་སྙད་ཙམ་དུ་སྣང་བ་སྣ་ཚོགས་ཀྱི་སྣང་གཞིར་གྱུར་པའོ། །དེ་ལྟར་ཕྱི་ནང་
གིས་བསྡུས་པའི་ཆོས་དེ་དག་ལ། བདག་གཉིས་ཀྱི་རང་བཞིན་ཅུང་ཟད་གྲུབ་པ་མེད་པའི་ཆོས་ཀྱི་དབྱིངས་ནི་དེ་བཞིན་ཉིད་ཡིན་ལ། དེ་ཡི་རྗེས་སུ་ཞུགས་པ་ཡང་དག་མིན་རྟོག་དང་བྲལ་བའི་སོ་སོ་
རང་རིག་པ་ནི། ཡང་དག་པའི་ཡེ་ཤེས་ཞེས་བྱ། ཕྱི་མ་འདི་གཉིས་ནི་ཡོངས་སུ་གྲུབ་པ་ཞེས་བྱ་སྟེ། ངོ་བོ་བདེན་པར་གྲུབ་པ་ནི་མིན་གྱི་ཡིན་ལུགས་མ་ནོར་བས་ན་ཚིག་དེ་སྐད་བླ་དགས་སུ་བཏགས་
པ་ཡིན་ནོ། །དེ་ལྔ་ཡི་ནང་དུ་དབུ་སེམས་ཀྱི་གཞུང་ལུགས་མཐའ་དག་འདུས་པར་རིག་པས་གྲུབ་པའི་ཕྱིར་ན་ཐེག་ཆེན་མཐའ་དག་ཀྱང་དེ་ཙམ་དུ་ཟད་པར་ཤེས་པར་བྱ་ཞིང་། དེ་ལ་མིང་རྒྱུ་མཚན་གྱིས་
བསྡུས་པའི་ཕྱི་རོལ་གྱི་སྣང་བ་སྣ་ཚོགས་པར་སྣང་བ་འདི་ནི་ཕྱི་རོལ་གྱི་དོན་དུ་བདེན་པར་གྲུབ་པ་མེད་དེ། འདི་ལྟར་སྣང་བ་ནི་ཀུན་གཞིའི་རྣམ་པར་ཤེས་པའི་ཁམས་ལ་གནས་པའི་བག་ཆགས་སྣ་ཚོགས་

༄༅། །པ་སྨིན་པའི་དབང་ལས་བྱུང་སྟེ། རྨི་ལམ་གྱི་སྣང་བ་ལྟ་བུར་ཤེས་པ་ནི་ཐ་སྙད་རྣམ་རིག་པའི་ཚུལ་ཏེ་ཚུལ་དང་པོ་ཡིན་ལ་ཆོས་ལྔ་ལས་སྔ་མ་གསུམ་དེར་འདུའོ། །དེ་ལྟར་ཐ་སྙད་དུ་སེམས་
ཉིད་སྣང་བ་སྣ་ཚོགས་པར་སྣང་ཡང་། སེམས་ཀྱང་རང་བཞིན་བདེན་པར་མེད་པས་ནི། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་བདེན་མེད་སྐྱེ་མེད་དུ་ཤེས་པ་ནི། དོན་དམ་དབུ་མའི་
ཚུལ་ཏེ། ཚུལ་གཉིས་པ་སྟེ་ཆོས་ལྔ་ལས་ཕྱི་མ་གཉིས་དེར་འདུའོ། །དེ་ལྟ་བུའི་ཚུལ་གཉིས་པོ་དེ་ནི་འགལ་བ་མ་ཡིན་ཏེ། དགོངས་པ་ངེས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་ནི། །
གཅིག་དང་ཐ་དད་བྲལ་བའི་མཚན་ཉིད་དེ། །གཅིག་དང་ཐ་དད་དུ་ཡང་གང་རྟོགས་པ། །དེ་དག་ཚུལ་བཞིན་མ་ཡིན་ཞུགས་པ་ཡིན། །ཞེས་གསུངས་པ་ལྟར། གཅིག་དང་ཐ་དད་གང་དུའང་ཁས་མི་ལེན་
པར་ཐ་སྙད་དང་དོན་དམ་པའི་བདེན་པ་གཉིས་ཟུང་དུ་འཇུག་པའི་ལམ་ཚུལ་གང་ཡིན་པ་དེ་ནི་ཐེག་པ་ཆེན་པོ་ཡིན་ལ། དེ་ལ་གནས་པའི་གང་ཟག་ནི་ཐེག་པ་ཆེན་པོ་པ་ཞེས་པའི་མིང་དོན་དང་ལྡན་པ་

ཉིད་དོ། །དེ་ལྟར་འཁོར་ལོ་ཐ་མའི་ཆོས་མངོན་པའི་སྡེ་སྣོད་ལ། ཀུན་བརྟགས་གཞན་དབང་ཡོངས་གྲུབ་སྟེ་མཚན་ཉིད་གསུམ་ཤིན་ཏུ་གསལ་བའི་རྣམ་དབྱེ་མང་པོ་ནི། ལྷ་དབང་ལ་མིག་སྟོང་དང་ལྡན་
པ་དང་ཆོས་མཚུངས་སུ་སྦྱར། དེས་ལྷག་པ་ཤེས་རབ་ཀྱི་བསླབ་པའི་དེ་ཁོ་ན་ཉིད་ཀྱི་གནས་ལུགས་མངོན་པར་རྟོགས་པའི་ཡེ་ཤེས་དང་། དབང་པོ་ལག་ན་ཉལ་བ་དྲང་སྲོང་ཞོ་འཐུང་གི་རུས་པ་ཕ་
ལམ་གྱི་རང་བཞིན་ལས་གྲུབ་པའི་རྡོ་རྗེ་དེ་འཕང་ན་མི་ཕོག་པའི་ཐབས་མེད། ཕོག་ནས་མི་ཤི་བའི་ཐབས་མེད། ཤི་ནས་ངན་སོང་དུ་སྐྱེ་བའི་དཔེ་མེད་དེ། རྡོ་རྗེ་ཁྱད་ཆོས་གསུམ་ལྡན་གྱིས་མངོན་
བརྗོད་སྦྱར་ནས་དེ་ཡིས་རིན་པོ་ཆེ་གཞན་ཐམས་ཅད་འབིགས་ཤིང་གཅོད་པ་ལྟར། རྡོ་རྗེའི་ཆོས་བདུན་དང་ལྡན་པའི་ཡེ་ཤེས་དེས་ཀྱང་ཡོད་མེད་རྟག་ཆད་ཀྱི་མཐར་ལྷའི་རྨིག་པ་སྟེ་འཇིག་ཚོགས་
ལ་ལྟ་བའི་རི་བོ་ཉི་ཤུའི་རྐང་པ་འཇོམས་ཤིང་འདུལ་བར་བྱེད་པས་ན་ལྷ་ཡི་དབང་པོའི་རྟེན་དང་བརྟེན་པ་རིགས་བྱེད་ཀྱི་གཏམ་རྒྱུད་གཟུགས་ཅན་གྱི་རྒྱན་དང་སྦྱར་བ་སྟེ། སྔོན་གྱི་དུས་ན་རི་རྣམས་

༄༅། །འགྲོ་འདུག་བྱེད་པས་སྐྱེ་བོ་མང་པོ་འཇོམས་པ་ན། བརྒྱ་བྱིན་གྱིས་རྡོ་རྗེ་འཕངས་ནས་རིའི་རྐང་པ་ཆད་པས་དེ་ཚུན་ཆད་འགྲོ་མ་ཤེས་སོ་ཞེས་རིག་བྱེད་ཀྱི་གཏམ་རྒྱུད་ལས་བྱུང་བ་དང་། འཇིག་
ཚོགས་ཉི་ཤུ་ཡེ་ཤེས་རྡོ་རྗེའི་གཞོམ་པ་ཆོས་མཚུངས་སྦྱར་བ་སྟེ། འཇིག་ཚོགས་ཉི་ཤུ་ནི། བདག་གཟུགས་ཡིན་ཏེ་བདག་པོ་འདྲ༡། བདག་གཟུགས་དང་ལྡན་ཏེ་རྒྱན་དང་འདྲ༢། གཟུགས་བདག་
གི་ཡིན་ཏེ་བྲན་དང་འདྲ་༣། གཟུགས་ལ་བདག་གནས་ཏེ་སྣོད་དང་འདྲ༤། བདག་ཚོར་བ་ཡིན༥། བདག་ཚོར་བ་དང་ལྡན༦། ཚོར་བ་བདག་གི་ཡིན༧། ཚོར་བ་ལ་བདག་གནས༨། བདག་འདུ་ཤེས་
ཡིན༩། བདག་འདུ་ཤེས་དང་ལྡན༡༠། འདུ་ཤེས་བདག་གི་ཡིན༡༡། འདུ་ཤེས་ལ་བདག་གནས༡༢། བདག་འདུ་བྱེད་ཡིན༡༣། བདག་འདུ་བྱེད་དང་ལྡན༡༤། འདུ་བྱེད་བདག་གི་ཡིན༡༥། འདུ་བྱེད་ལ་
བདག་གནས༡༦། བདག་རྣམ་པར་ཤེས་པ་ཡིན༡༧། བདག་རྣམ་པར་ཤེས་པ་དང་ལྡན༡༨། རྣམ་པར་ཤེས་པ་བདག་གི་ཡིན༡༩། རྣམ་པར་ཤེས་པ་ལ་བདག་གནས༢༠། ཆོས་མངོན་པ་ནི་བརྗོད་བྱའི་

དོན་གྱི་གཟི་བཀྲག་རྗོད་བྱེད་ཀྱི་ཚིག་གིས་རྣམ་གྲངས་མང་པོ་ཡང་ཡང་གསལ་བར་སྟོན་པའི་ལྷའི་བལྟ་ན་སྡུག་པའི་གྲོང་ཁྱེར་ལྟ་བུ་དེ་རུ་ལྷག་པ་ཤེས་རབ་ཀྱི་བསླབ་པ་ལ་སྨོན་ནས། སྤྱིར་འདུལ་བ་
མདོ་སྡེ་མངོན་པ་སྟེ་སྡེ་སྣོད་གསུམ་གྱི་རྗོད་བྱེད་ཀྱི་ཚིག་དྲི་མ་མེད་པ་རྣམས་དང་། བརྗོད་བྱ་ཚུལ་ཁྲིམས་ཏིང་ངེ་འཛིན་ཤེས་རབ་ཀྱི་བསླབ་པ་རྣམ་པ་གསུམ་གྱི་དོན་ཉམས་སུ་བླངས་ནས་མངོན་དུ་
གྱུར་པར་ཤོག་ཅེས་སྨོན་པའོ། །དེས་སྔོན་འགྲོ་ཐུན་མོང་གི་ཐེག་པས་རྒྱུད་སྦྱང་བར་སྨོན་པ་སོང་། གཉིས་པ་དངོས་གཞི་རྡོ་རྗེ་ཐེག་པའི་ལམ་ལ་སློབ་པར་སྨོན་པ་ལ་གཉིས། མཚམས་སྦྱར་བ་དང་། 
གཞུང་དོན་དངོས་སོ། །དང་པོ་ནི། དེ་ལྟར་རྒྱུ་ཡི་ཐེག་པས་རྒྱུད་སྦྱངས་ནས། །འབྲས་བུ་སྨིན་གྲོལ་རྡོ་རྗེ་ཐེག་པའི་ལམ། །ཞེས་རྐང་པ་གཉིས་ཀྱིས་བསྟན་ལ། དེ་ནི་གོང་འོག་མཚམས་སྦྱར་བའི་ཚིག་
ཡིན་ལ། དེ་ལྟར་ཞེས་སྔོན་སྡེ་སྣོད་གསུམ་བསྟན་པ་ནི་རྒྱུ་ཕྱིན་དྲུག་སོགས་ཚོགས་གཉིས་ལམ་དུ་བྱེད་པས་རྒྱུའི་ཐེག་པའམ། རྒྱུ་མཚན་ཉིད་ལས་ནི་ཁམས་བདེ་བར་གཤེགས་པའི་སྙིང་པོ་ས་བོན་

༄༅། །དུ་ཡོད་པ་ཚོགས་གཉིས་ཀྱི་རྐྱེན་ལས་གོང་འཕེལ་དུ་སོང་ནས་སངས་རྒྱས་ཐོབ་པར་འདོད་ཅིང་རྒྱུ་འབྲས་སྔ་ཕྱིར་འབྲེལ་བས་རྒྱུ་ཡི་ཐེག་པ་ཞེས་བྱ་ལ། ཐེག་པ་ཆེན་པོའི་ཚུལ་བསྒྲུབ་
པ་ལས། ཐེག་པ་ཆེན་པོ་རྣམ་གཉིས་ཏེ། །ཕ་རོལ་ཕྱིན་དང་གསང་སྔགས་སོ། །ཞེས་པས་རྒྱུ་ཡི་ཐེག་པས་རང་གི་རྒྱུད་སྦྱངས་ནས། འབྲས་བུའི་ཐེག་པ་ནི་འབྲས་བུ་ལ་ལམ་དུ་བྱེད་པ་སྟེ། དེ་
ཡང་སྔགས་སུ་ཁམས་བདེ་བར་གཤེགས་པའི་སྙིང་པོ་དེ་སེམས་ཅན་ཐམས་ཅད་ལ་རང་ཆས་སུ་ལྷུན་གྱིས་གྲུབ་ཅིང་། ཡོན་ཏན་བརྒྱད་ཆོས་མ་ཚང་བ་མེད་པར་ཡོད་པའི་སྦྱང་གཞི་ཉི་མ་ལྟ་བུ་དེ་ཉིད་
ལ། སྦྱང་བྱ་འཁོར་བའི་རང་བཞིན་ཚོགས་བརྒྱད་ཀུན་གཞི་དང་བཅས་པའི་འདུས་བྱས་ཀྱི་སེམས་གློ་བུར་བ་སྤྲིན་དང་འདྲ་བས་བསྟུམས་པ་ཉིད། སྦྱོང་བྱེད་དབང་བསྐྱེད་རྫོགས་ཀྱི་ལམ་ནས་གཞལ་ཡས་
ཁང་དང་ལྷའི་ཕྱག་རྒྱ་མཆོད་བསྟོད་བསྙེན་པ་སྣོད་བཅུད་སྦྱོང་བའི་མཛད་པ་ཡོངས་སུ་དག་པ་བཞི་བསྒོམས་པས་གློ་བུར་གྱི་དྲི་མ་དག་བྱ་མཐའ་དག་སྦྱངས་ནས། གནས་སྐབས་ཀྱི་ཡོན་ཏན་རྣམས་དང་། །

མཐར་ཐུག་གི་སྦྱང་འབྲས། རང་ངོའི་ཡོན་ཏན་ཅི་ཡོད་པ་མངོན་ཏུ་གྱུར་པ་སྟེ། རྒྱུད་བརྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས། །དྲི་མ་དེ་
བསལ་སངས་རྒྱས་དངོས། །ཅེས་དང་། གསང་བ་ལུང་བསྟན་པའི་མདོ་ལས།རྒྱུ་ལ་སྦྱོར་བ་རྒྱུ་ཡི་ཆོས། །འཁོར་ལོ་རབ་ཏུ་བསྐོར་བྱས་ནས། །འབྲས་བུའི་ཐེག་པའི་ཉེ་ལམ་ཞིག །མ་འོངས་དུས་།
ན་འབྱུང་བར་འགྱུར། །ཞེས་པས་བསྟན་ལ། དེ་ལ་འཇུག་པའི་སྒོ་སྨིན་བྱེད་ཀྱི་དབང་དང་གྲོལ་བྱེད་རིམ་གཉིས་ལ་བརྟེན་ནས་ཉམས་སུ་ལེན་པ་ཡིན་ལ། རྡོ་རྗེ་ཐེག་པ་ཞེས་པ་ནི་སྙིང་པོའི་རང་
བཞིན་འགྱུར་བ་མེད་ཅིང་གང་གིས་ཀྱང་མི་བྱེད་པ་དང་མི་ཆོད་པ་ཆེན་པོ་ཡིན་པས་ཀྱང་རྡོ་རྗེའི་ཐེག་པ་བླ་ན་མེད་པར་བཞག་པ་སྟེ། དྲི་མེད་འོད་ལས། རྡོ་རྗེ་ནི་མི་ཕྱེད་པ་དང་མི་ཆོད་པ་ཆེན་པོ་
ཡིན་ལ། དེ་ཉིད་ཐེག་པ་ཆེན་པོ་ཡིན་པས་རྡོ་རྗེའི་ཐེག་པ་སྟེ་སྔགས་དང་ཕ་རོལ་ཏུ་ཕྱིན་པའི་ཚུལ་འབྲས་བུ་དང་རྒྱུའི་བདག་ཉིད་གཅིག་ཏུ་འདྲེས་པར་གྱུར་པའོ། །ཞེས། དེ་ལྟ་བུའི་ཐེག་པའི་ལམ་

༄༅། །མཆོག་ཟབ་མོ་ཕྱི་རྒྱུད་ཀྱི་དབང་དུ་བྱས་ཏེ། ལམ་རིམ་ལས། བྱ་བའི་ལུགས་ཀྱི་ཤེས་རབ་དང་། །ཆོ་ག་ཡན་ལག་གྲངས་རྫོགས་པས། །འབྲས་བུ་ལམ་བྱས་བདེ་གཤེགས་པས། །
ཞེས་དང་། །སྔགས་ནང་པའི་དབང་དུ་བྱས་ཏེ། །དེ་ལས་གཞན་པའི་ཐོབ་བྱ་མེད། །ཀུན་ཀྱང་སྨིན་ཟིན་བགྲོད་པ་མེད། །དེ་ཉིད་ལམ་གྱི་ངོ་བོ་སྟེ། ཞེས་དང་། ཆོས་ཐམས་ཅད་དབྱེར་མེད་འབྲས་
བུའི་ངོ་བོ་སྣང་སྟོང་ཟུང་འཇུག་གི་ཆོས་སྐུར་བལྟ་ཞིང་ཐབས་ཀྱིས་གོམས་པར་བྱེད་པའི་ཕྱིར། དེ་ལྟར་ཡང་། སྒྱུ་འཕྲུལ་རྒྱས་པ་ལས། འཇིག་རྟེན་བརྟན་གཡོ་ལ་སོགས་པ། །སྣང་བ་ཉིད་ན་ངོ་
བོ་མེད། །དེ་ཉིད་ཆོས་སྐུ་ཆེན་པོའོ། །ཞེས་དང་། སྔགས་ཕྱི་པས་ལྷའི་སྐུ་གསུང་ཐུགས་སུ་བལྟས་ཏེ་བསྒོམ་པ་དང་། ནང་པ་ལྟར་ན་ཆོས་ཐམས་ཅད་སྐུ་གསུང་ཐུགས་ཀྱི་དཀྱིལ་འཁོར་གྱི་རང་
བཞིན་དུ་རྟོགས་ནས་གོམས་པར་བྱེད་པའི་ཕྱིར་ན་འབྲས་བུ་ལམ་བྱེད་དང་རྡོ་རྗེ་ཐེག་པའི་ངེས་ཚིག་གྲུབ་སྟེ། བང་མཛོད་འཕྲུལ་གྱི་ལྡེ་མིག་ལས། འབྲས་བུ་རྡོ་རྗེའི་ཐེག་པ་ནི། །ཕྱག་རྒྱའི་དཀྱིལ་

འཁོར་ལམ་བྱས་ནས། །འབྲས་བུ་དེ་ཉིད་ལམ་དུ་ཁྱེར། །རང་གི་ལུས་ངག་ཡིད་གསུམ་ནི། །སྐུ་གསུང་ཐུགས་ཀྱི་རྡོ་རྗེར་སྦྱོར། །དེ་རིགས་རྡོ་རྗེ་ཐེག་པར་བཏགས། །ཞེས་དང་། རྒྱུ་ལས་ཁྱད་པར་
 འཕགས་ཚུལ་ནི། ཚུལ་གསུམ་སྒྲོན་མེ་ལས། །དོན་གཅིག་ནའང་མ་རྨོངས་དང་། །ཐབས་མང་དཀའ་བ་མེད་པ་དང་། དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས། །
ཞེས་གསུངས་ཏེ། རྒྱུ་འབྲས་ཀྱི་ཐེག་པ་ཆེན་པོ་གཉིས་ག་སེམས་ཅན་གྱི་དོན་ལ་དམིགས་ནས་བྱང་ཆུབ་འདོད་པར་གཅིག་ནའང་། སྔགས་ཁྱད་པར་བཞིས་འཕགས་ཏེ། ལྷ་བསྒོམ་སྔགས་བཟླ་བ་
སོགས་ཀྱི་ཆ་ལ་མ་རྨོངས་པ་དང་། དེའང་ཐབས་ཀྱི་ཆའི་སྒོ་གཅིག་མ་ཡིན་པར་དབང་པོའི་རིམ་པ་དང་མཐུན་པར་བྱ་སྤྱོད་ལ་སོགས་པའི་རྒྱུད་སྡེའི་སྒོ་མཐའ་ཡས་པའི་ཕྱིར་མང་བ་དང་། དེ་དག་
ཀྱང་རྒྱུའི་ལམ་ལྟར་བསྐལ་བ་གྲངས་མེད་གསུམ་སོགས་སུ་དཀའ་བས་བགྲོད་མི་དགོས་པར་ཚེགས་ཆུང་ངུས་འགྲུབ་པའི་ཕྱིར་དཀའ་བ་མེད་པ་དང་། དེ་ཉིད་སྔགས་ཀྱི་ཐེག་པ་དངོས་ཀྱི་གདུལ་བྱ་

༄༅། །དབང་རྣོན་ལ་དགོངས་ནས་གསུངས་པའི་ཕྱིར་ཚུལ་བཞི་པོ་དེས་འཕགས་པ་ཡིན་ནོ། །སྔགས་ཕྱི་ནང་གི་ཁྱད་པར་རོག་གི་རྗེས་སུ་འབྲངས་ཏེ། རྒྱུད་ཀྱི་དངོས་པོ་བཅུ་ཕྱི་ནང་གིས་བསྒྱུར་
བའི་ཁྱད་པར་དང་། བྱེ་བྲག་དབང་གི་སྐབས་སུ། ཟབ་དབང་གསུམ་སྟོན་ནུས་མི་ནུས་དང་། ལྟ་བའི་སྐབས་སུ་རང་བྱུང་གི་ཡེ་ཤེས་སྨྲ་ནུས། བདེ་གཤེགས་ཆེན་པོ་མཆན། མི་ནུས་དང་། བསྒོམ་
པའི་སྐབས་སུ་ལྷ་ཞལ་སྦྱོར་དུ་བསྒོམ་ནུས་མི་ནུས་དང་། སྤྱོད་པའི་སྐབས་སུ་དམ་རྫས་ལྔ་ལ་སྤྱོད་ནུས་མི་ནུས་དང་། ལྷ་དང་བདག་ཐ་མི་དད་དུ་བལྟས་ནས་འཇུག་ནུས་མི་ནུས་པ་དང་། དངོས་གྲུབ་
ཀྱི་སྐབས་སུ་དུས་ཉེ་རིང་དང་ཕྱི་ནང་ནས་རེ་བའི་ཁྱད་པར་ཡོད། ཅེས་གསུངས་སོ། །གཉིས་པ་གཞུང་དོན་དངོས་ལ། དབྱེ་ན་གང་ལ་ནོད་པའི་ཡུལ་དང། གང་ཞིག་ནོད་བྱའི་གདམས་ངག ཇི་ལྟར་
བསྒོམ་པའི་ཚུལ་དང་གསུམ་ལས། དང་པོ་གང་ལས་ནོད་པའི་ཡུལ་ནི། ཉམས་ལེན་དྲོད་རྟགས་སྣང་བཞི་མངོན་གྱུར་ནས། །སོགས་ནས། མཐོང་ཐོས་དྲན་རེག་སློབ་དཔོན་རྣམ་བཞི་ལས། །ཞེས་

པའི་ཤོ་ལོ་ཀ་གཅིག་གིས་བསྟན་ལ། དེ་ཡང་ཐར་པ་དང་རྣམ་མཁྱེན་གྱི་ལམ་མཁན་ནི་བླ་མ་འབའ་ཞིག་ལ་རག་ལས་པས། རང་ཉིད་ཀྱིས་རང་གར་ཕྱིན་པ་གཅིག་ཀྱང་མེད་ཕྱིར་མདོ་རྒྱུད་ཐམས་ཅད་
ནས་ལམ་གྱི་རྩ་བ་བླ་མ་བརྟེན་པར་གསུངས་ཤིང་། བླ་མ་དེ་ཡང་གསང་སྔགས་རྡོ་རྗེའི་ཐེག་པའི་སྨིན་གྲོལ་གྱི་ལམ་ལ་ཉམས་ལེན་མཐར་ཕྱིན་ནས་རང་དོན་དུ་དྲོད་རྟགས་ཐོབ་པ། ཁྱད་པར་དུ་ཐེག་
པ་མཆོག་གི་སྣང་བ་བཞི་ཡི་ལམ་རྟགས་མངོན་དུ་གྱུར་ནས་མཐར་ཕྱིན་པ་ཞིག་ལ་བརྟེན་དགོས་ལ། དེ་ལ་དམ་ཚིག་གི་གནང་བཀག་དང་འབྲེལ་བ་དབང་གིས་སྨིན་པར་མཛད་པ། ཐོས་བསམ་གྱི་
ཤེས་རབ་དང་འབྲེལ་བའི་རྒྱུད་འཆད་ཅིང་མན་ངག་གི་གོམས་པ་དང་འབྲེལ་བའི་ལུང་གནང་ཞིང་སྦྱིན་པ། འགལ་རྐྱེན་བསལ་ཞིང་ཉམས་ཆག་སྐོང་བའི་ཚུལ་སྟོན་པར་མཛད་པའི་སློབ་དཔོན་དེས་
དང་པོ་ལྷ་དང་གཞལ་ཡས་ཁང་ལ་སོགས་པའི་དེ་ཁོ་ན་ཉིད་མངོན་སུམ་དུ་བསྟན་པས་ན་མཐོང་བ་དང་། གཉིས་པས་གཞི་ལམ་འབྲས་གསུམ་གྱི་རྒྱུད་དོན་དབང་ཤེས་སྦྱོར་བས་ཐོས་པ་དང་། གསུམ་

༄༅། །པས་དེ་ཁོ་ན་ཉིད་ཀྱི་གནས་ལུགས་རང་ལ་གནས་པ་ངོ་སྤྲོད་ཅིང་ལམ་གྱི་ངོ་བོ་དྲན་པ་ལ་སྦྱོར། བཞི་པས་ཉམས་ན་བཤགས་ཐབས་སྟོན་ཅིང་དག་ཚངས་ལ་རེག་ཏུ་འཇུག་པས་སློབ་དཔོན་
གྱི་རྣམ་གྲངས་བཞིར་བསྟན་ཀྱང་སློབ་དཔོན་གཅིག་གིས་དབང་བསྐུར་རྒྱུད་བཤད་ལུང་གནང་ཉམས་ཆག་སྐོང་བར་མཛད་ན་རྫས་སུ་སློབ་དཔོན་གཅིག་གིས་ཆོག་པས་སོ། །དེ་ལས་གཉིས་པ་གང་
ཞིག་ནོད་བྱའི་གདམས་ངག་ནི། རྒྱུད་སྡེ་བཞི་དང་རྫོགས་པ་ཆེན་པོའི་ལམ། །ལེགས་པར་བཤད་པའི་སྨིན་གྲོལ་ལམ་གྱི་གནད། །ཅེས་རྐང་པ་གཉིས་ཀྱིས་བསྟན་ལ། རྒྱུད་སྡེ་བཞི་ཡང་མི་རིགས་
བཞིའི་གདུལ་བྱ་ལྷ་བཞི་རྗེས་སུ་འཛིན་པ་དུས་བཞི་དང་། ཁ་སྦྱོར་གྱི་བརྟག་པ་དྲུག་པའི་རབ་བྱེད་གསུམ་པ་ལས། དགོད་དང་ལྟ་དང་ལག་བཅངས་དང་། །གཉིས་གཉིས་འཁྱུད་དང་རྣམ་པ་བཞི། །
སྲིན་བུའི་ཚུལ་གྱིས་རྒྱུད་བཞིར་གནས། །ཞེས་དང་བརྟག་གཉིས་ལས་གསུངས་སོ། །སྙེ་མ་ཉེར་ལྔ་པ་ལས། བྱ་བ་དང་སྤྱོད་པ་དང་རྣལ་འབྱོར་དང་རྣལ་འབྱོར་བླ་མེད་བཞི་རྣམས་ཀྱི་རྒྱུད་གང་ཡིན་

པ་ནི། དགོད་པ་དང་བལྟས་པ་དང་། ལག་བཅངས་དང་གཉིས་གཉིས་འཁྱུད་པ་རྣམས་ཀྱིས་མཚོན་པའོ། །དེ་ལྟར་ནི་བྱ་བའི་རྒྱུད་ལ་སོགས་པ་ཁ་ཅིག་ཏུ་ལྷ་རྣམས་ཤེས་རབ་དང་ཐབས་དག་གི་རྗེས་
སུ་ཆགས་པ་གསལ་བར་བྱེད་པ་ལྟ་བུའོ། །ཁ་ཅིག་ཏུ་ནི་འཛུམ་པའོ། །ཁ་ཅིག་ཏུ་ནི་ལག་པ་འཛིན་པའོ། །ཁ་ཅིག་ཏུ་ནི་འཁྱུད་པའོ། །ཁ་ཅིག་ཏུ་ནི་གཉིས་གཉིས་སོ། །ཞེས། འདོད་ཆགས་ཀྱི་ཚུལ་
བཞི་སྦྱང་བའི་ཕྱིར། བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་སྡེ་བཞི་དང་། ཐེག་པའི་རྩེ་མོ་འོད་གསལ་རྫོགས་པ་ཆེན་པོའི་ལམ་དྲི་མ་མེད་པ་ལེགས་པར་བཤད་པའི་
སྨིན་བྱེད་ཀྱི་དབང་དང་། གྲོལ་བྱེད་བསྐྱེད་རྫོགས་ཀྱི་གདམས་ངག་ཟབ་མོའི་ལམ་གྱི་གནད་མ་ནོར་བར་རིམ་པར་ནོད་ནས་བསྟེན་གོམས་བྱ་བ་ལ་སྤྱིར་སྨོན་པའོ། །གསུམ་པ་ཇི་ལྟར་བསྒོམ་པའི་
ཚུལ་ལ་བཞི་ལས། བྱ་བའི་རྒྱུད་དང་། སྤྱོད་པའི་རྒྱུད་དང་། རྣལ་འབྱོར་གྱི་རྒྱུད་དང་། རྣལ་འབྱོར་བླ་ན་མེད་པའི་རྒྱུད་དང་བཞི་ལས། དང་པོ་བྱ་རྒྱུད་ཀྱི་ལམ་ལ་སྨོན་པ་ནི། ཆུ་དབང་སོགས་ཀྱིས་

༄༅། །རང་རྒྱུད་སྨིན་བྱས་ནས། །སོགས་ནས། རྗེ་དཔོན་ལྟ་བུར་དངོས་གྲུབ་ལེན་པ་དང་ཞེས་པའི་བར་ཚིགས་བཅད་གཅིག་དང་རྐང་པ་གསུམ་གྱིས་བསྟན་ལ། དེའང་སྤྱིར་སྔགས་ཀྱི་དབྱེ་
བ་ལ། རིག་སྔགས་དང་། གཟུངས་སྔགས་དང་གསང་སྔགས་ཞེས། ཐབས་དང་། ཤེས་རབ་དང་། །གཉིས་སུ་མེད་པའི་ངོ་བོ་གསུམ་དུ་གནས་པའི་ཚུལ་ལོ། །དགོངས་པ་གྲུབ་པའི་རྒྱུད་ལས། །
གསང་སྔགས་ཀུན་གྱི་དབྱེ་བ་ནི། །རྣམ་པ་གསུམ་དུ་ཤེས་བྱ་སྟེ། །རིག་སྔགས་ཐབས་ཀྱི་ངོ་བོ་ཡིན། །གཟུངས་སྔགས་ཤེས་རབ་ངོ་བོ་ཡིན། །གསང་སྔགས་གཉིས་མེད་ཡེ་ཤེས་སོ། །ཞེས། 
ཕྱི་རྒྱུད་སྡེ་གསུམ་ལས། ལུས་ངག་གི་བྱ་བ་གཙོ་བོར་སྟོན་པས་ན་བྱ་བའི་རྒྱུད་ནི་གཟུངས་སྔགས་སུ་གཏོགས་ལ། གཞི་སེམས་ཉིད་དག་པ་སྟོང་གསལ་གྱི་ཡེ་ཤེས་ཡོད་མེད་སྣང་སྟོང་གི་མཐའ་
བཞི་དང་བྲལ་བར་འདོད་དེ། ལ་ཤན་ལས། རང་སེམས་མཐའ་བཞི་ཡོངས་བྲལ་བ། །རིག་ཕྱིར་ཡེ་ཤེས་གཞན་ལས་མིན། །ཞེས་སོ། །ཆོས་ཉིད་དེ་ལྟར་རྟོགས་པའི་ཡོན་ཏན་རིགས་གསུམ་སྟེ། །

ཀུན་རྫོབ་སྣང་བའི་དངོས་པོ་མཐོ་བ་ཐམས་ཅད་སྤྱན་རས་གཟིགས། འཇམ་པ་ཐམས་ཅད་འཇམ་དཔལ། །རྩུབ་པ་ཐམས་ཅད་ཕྱག་རྡོར་ཏེ་རིགས་དྲུག་གི་བྱེད། རིགས་གསུམ་ལྷའི་དཀྱིལ་འཁོར་དུ་
སྣང་བར་འདོད་པ་སྟེ། ལ་ཤན་ལས། རྐྱེན་བསླད་སྣང་བའི་ཡེ་ཤེས་ཀྱིས། །སྣང་བའི་དངོས་པོ་མཐོ་འཇམ་རྩུབ། །དྲུག་ཕྱེད་རིགས་ཀྱི་དཀྱིལ་འཁོར་དུ། །མཐོང་བ་རྣམ་པར་དག་ཅེས་བྱ། ། །
ཞེས་སོ། །འཇུག་པའི་སྤྱོད་པ་ཐོག་མའི་འཇུག་སྒོ། ཆུ་ཡི་དབང་དང་རིགས་གང་ཡིན་གྱི་དམ་ཚིག་གི་ཕྱག་རྒྱའི་ཅོད་པན་གྱི་དབང་མཐའ་རྟེན་དང་བཅས་པ་སོགས་ཀྱིས་དབང་ཞུ་བ་པོ་རང་གི་རྒྱུད་
སྨིན་པར་བྱས་པ་སྟེ། ཡེ་ཤེས་ཐིག་ལེ་ལས། ཆུ་ཡི་དབང་བསྐུར་དབུ་རྒྱན་དག །བྱ་བའི་རྒྱུད་ལ་རབ་ཏུ་གྲགས་ཞེས་སོ། །བྱ་བའི་འཇུག་སྒོ་ཁྲུས་དང་གཙང་སྦྲ་དང་དག་པ་གསུམ་གྱི་སྒོ་ནས་འཇུག་
པ་སྟེ། རང་ཤར་ལས། འཇུག་པའི་སྒོ་ནི་དག་པ་གསུམ། ཁྲུས་དང་གཙང་སྦྲུས་འཇུག་པའོ། །ཞེས་སོ། །དག་པ་གསུམ་ནི། དེ་ལས། །ལྷ་དང་དཀྱིལ་འཁོར་དག་པ་དང་། །རྫས་དང་ལོངས་སྤྱོད་དག་

༄༅། །པ་དང་། །སྔགས་དང་ཏིང་འཛིན་དག་པའོ། །ཞེས་སོ། །སྦྱོར་བའི་སྤྱོད་པ་རིགས་གསུམ་གྱི་ལྷ་བསྙེན་ཚུལ་ལ། སྤྱིར་བྱ་རྒྱུད་ཙམ་པོ་རྣམས་སུ་ནི་བདག་ཉིད་ལྷར་བསྐྱེད་པ་མེད་ལ། ཁྱད་
པར་བ་རྣམས་སུ་བདག་ཉིད་ལྷར་བསྐྱེད་པ་བཤད་པའི་ཁུངས་ནི་བསམ་གཏན་ཕྱི་མ་འགྲེལ་པ་དང་བཅས་པས་བསྟན་ལ། དེ་ཇི་ལྟར་བསྒོམ་པའི་ཚུལ་ལ། དེ་ཁོ་ན་ཉིད་བཞི་ལས། བདག་གི་དེ་ཁོ་ན་
ཉིད་གཞི་གཏན་ལ་དབབ་པ་ལྟར་ལ། ལྷའི་དེ་ཁོ་ན་ཉིད་ནི། སློབ་དཔོན་སངས་རྒྱས་གསང་བས། །སྟོང་པ་ཡི་གེ་སྒྲ་གཟུགས་དང་། །ཕྱག་རྒྱ་མཚན་མ་ལྷ་དྲུག་གོ །ཞེས་པས། དང་པོ་སྟོང་པའི་ལྷ་ནི།
ཆོས་ཉིད་དོན་དམ་མཐའ་བཞི་དང་བྲལ་བ་ལ་མཉམ་པར་བཞག་པའོ། །གཉིས་པ་ཡི་གེའི་ལྷ་ནི། སྟོང་ཉིད་དེ་ཀུན་རྫོབ་ཟླ་དཀྱིལ་ས་བོན་གྱིས་མཚན་པའི་རྣམ་པར་བསྒྱུར་ནས་བསྒོམ་པའོ། །གསུམ་
པ་སྒྲའི་ལྷ་ནི། ཟླ་དཀྱིལ་དེའི་བཟླ་བྱའི་སྔགས་གཟུངས་རང་སྒྲ་སྒྲོགས་པ་དགོད་པའོ། །བཞི་པ་གཟུགས་ཀྱི་ལྷ་ནི། ཟླ་དཀྱིལ་སྔགས་ཕྲེང་དང་བཅས་པ་ལས་འོད་ཟེར་སྤྲོ་བསྡུས་སངས་རྒྱས་ཀྱི་

མཛད་པ་བསྒྲུབ་སྟེ་ཟླ་བ་སྔགས་ཕྲེང་དང་བཅས་པ་ཡོངས་སུ་གྱུར་པ་ལས། རིགས་གསུམ་གྱི་ལྷ་དེ་དང་དེའི་གཟུགས་སུ་བསྒོམ་པའོ། །ལྔ་པ་ཕྱག་རྒྱའི་ལྷ་ནི། དེ་ལ་རིགས་གང་ཡིན་གྱི་ལྷ་དེའི་དམ་
རྒྱས་འདེབས་པའོ། །དྲུག་པ་མཚན་མའི་ལྷ་ནི། སྤྱོད་ལམ་ཀུན་ཏུ་ལྷ་དེའི་མཚན་མ་དང་མི་འབྲལ་བའོ། །དེ་ནས་རང་གི་མདུན་དུ་ཡང་དག་པའི་སྨོན་ལམ་གྱི་སྟོབས་ལས་བྱུང་བའི་ཞིང་ཁམས་ཕོ་།
བྲང་དང་བཅས་གསལ་བཏབ་པའི་ནང་དུ་ཡེ་ཤེས་ཀྱི་ལྷ་སྤྱན་དྲངས་ནས་བཞུགས་སུ་གསོལ་བ་རྗེ་དང་། རང་ཉིད་ལྷར་བསྐྱེད་པ་བྲན་གྱི་ཚུལ་དུ་བལྟས་ཏེ་མཆོད་བསྟོད་རྒྱུན་བཤགས་བྱས་ལ། བཟླས་
བརྗོད་ཀྱི་དེ་ཁོ་ན་ཉིད་ནི། བསམ་གཏན་ཕྱི་མ་ལས། སྒྲ་དང་སེམས་དང་གཞི་ལ་གཞོལ། །ཞེས་པས། གཞི་ནི་བདག་མདུན་ལྷར་གསལ་བ་དམ་ཚིག་སེམས་དཔའི་བདག་དང་མདུན་དུ་བསྐྱེད་པའི་
ལྷ་ཡེ་ཤེས་པའི་ཐུགས་ཀར་ཟླ་དཀྱིལ་བསམ་པ། སྒྲ་ནི་དེའི་སྟེང་དུ་སྔགས་ཕྲེང་ཡིག་འབྲུས་ས་བོན་རྣམས་བཀོད་པ་ལས་སྔགས་ཀྱི་རང་སྒྲ་བསྒྲགས་པ་བསམས་ལ་བཟླས་པར་བྱ། སྲོག་རྩོལ་བསྡམས་

༄༅། །ནས་མདུན་བསྐྱེད་ཀྱི་ལྷ་ཡེ་ཤེས་པའི་ཐུགས་ཀར་ཟླ་བ་ཡིག་འབྲུའི་སྔགས་ཕྲེང་ས་བོན་བཀོད་པ་ལ་དམིགས་ནས་སྔགས་བཟླ་བ་དང་། སྲོག་དབྱུང་བ་དབུགས་ཕྱིར་འབྱིན་པའི་རང་གི་
ལྷ་ཟླ་བ་སྔགས་ཕྲེང་ལ་དམིགས་པ་དང་། སྔགས་བཟླ་བ་ཡང་སྐྱོན་དང་བྲལ་བར་མ་ཉམས་པར་བཟླ་ཞིང་། དེས་སྐྱོ་ན་མི་རྟོག་པའི་ངང་དུ་ངལ་གསོ་བ་སྟེ། བསམ་གཏན་ཕྱི་མ་ལས། སྒྲ་དང་སེམས་
དང་གཞི་ལ་གཞོལ། །གསང་སྔགས་མི་འགྱུར་གཞི་ལ་གནས། །ཡན་ལག་མ་ཉམས་གསང་སྔགས་བཟླ། །ངལ་ན་བདག་ལ་ངལ་གསོས་ཤིག་ཅེས་སོ། །བསམ་གཏན་གྱི་དེ་ཁོ་ན་ཉིད་ནི། དེ་ལས།
གསང་སྔགས་མེར་གནས་དངོས་གྲུབ་སྟེ། །སྒྲར་གནས་རྣལ་འབྱོར་སྟེར་བར་དྲན། །སྒྲ་མཐས་ཐར་པ་སྟེར་བར་བྱེད། །ཅེས་པས། ལྷར་གསལ་བའི་སྙིང་ཀར་མེ་འབར་བའི་ནང་དུ་ཟླ་བ་ལ་སྔགས་
བཀོད་ནས་རླུང་བཟུང་བའི་སྦྱོར་བས་བསླབ་པ་མེར་གནས་ཏེ་ཞི་རྒྱས་སོགས་ལས་བཞི་བསྒྲུབ་པའི་གཞིའོ། །དེ་ལས་སྔགས་ཀྱི་ཡི་གེ་རྣམས་རང་སྒྲ་དྲིལ་བུའི་སྒྲ་ལྟར་གྲགས་པར་བསམ་ནས་སྲོག་

བསྡམ་པ་ནི་སྒྲར་གནས་ཏེ། ཞི་གནས་སྐྱེ་བར་བྱེད་དོ། །སྔགས་ཀྱི་སྒྲ་ཙམ་དེ་ཡང་དཔྱད་ཅིང་གཞིག་ནས་རྣམ་པར་མི་རྟོག་པའི་ཡེ་ཤེས་ཀྱི་ངང་ལ་མཉམ་པར་འཇོག་པ་སྒྲ་མཐའ་སྟེ་དེ་ལས་ལྷག་
མཐོང་འཆར་ཞིང་ཐར་པའི་ཉེར་ལེན་དུ་གྱུར་པའོ། །བསྒྲུབ་པའི་སྤྱོད་པ་ཕྱི་ཡི་སྤྱོད་ལམ་ཁྲུས་དང་། གཙང་སྦྲ་ལྔ་ནི། ལུས་དང་ངག་གི་གཙང་སྦྲ་དང་། །གསུམ་པ་ཡིད་ཀྱི་གཙང་སྦྲ་དང་། །བཞི་པ་
བདེན་པར་སྨྲ་བ་དང་། །ལྔ་བ་ཕྱི་ཡི་གཙང་སྦྲར་བཤད། །ཅེས་པས་གཙང་སྦྲ་ལྔ་དང་། དཀར་གསུམ་བཟའ་བ་དང་། སྨྱུང་བར་གནས་པའི་སྒོ་ནས་དཀའ་ཐུབ་སྤྱོད་པའི་དྲང་སྲོང་དང་རྗེས་སུ་མཐུན་
ཞིང་གནས་པ་སྟེ། གལ་པོ་ལས། གཟའ་སྐར་དུས་ཚིགས་ཟས་གོས་གཙང་། །བརྟུལ་ཞུགས་དཀའ་ཐུབ་སྤྱོད་པ་སྤྱོད། །ཞེས་དང་། དེ་ལྟར་ནང་གི་ལྷ་བསྒོམ་ཚུལ་སྔོན་དུ་བསྟན་པ་ལྟར་གསལ་བའི་
ཚད་ཉི་མ་ལྟར་རྣལ་འབྱོར་པ་སྒྲུབ་པ་པོའི་སྙིང་ཞེས་ཡིད་ཡུལ་ལ་ཤར་བ་བྱིང་ཐིབ་སོགས་ཀྱི་དྲི་མ་སྤྲིན་ལྟ་བུ་དང་བྲལ་བར་ལེགས་པར་གསལ་ནས། དེ་ཡང་རྫོགས་ལྡན་གྱི་དུས་ཀྱི་འདོད་པའི་ཀུན་

༄༅། །སྤྱོད་དང་མཐུན་པའི་རིགས་གསུམ་གྱི་ཡུམ་ལྷ་མོ་རྣམས་དང་ཕན་ཚུན་སྤྱན་ཟུར་རྗེས་ཆགས་ཀྱིས་བལྟ་བ་སྟེ། རྡོ་རྗེ་གཙུག་ཏོར་ལས། དཀྱིལ་འཁོར་གྱི་ནི་ལྷ་ཚོགས་རྣམས། །ཕོ་ཡང་
མོ་ལ་བལྟ་བ་དང་། །མོ་ཡང་ཕོ་ལ་བལྟ་བར་བྲི། །ཞེས་པས། བལྟས་པ་ལས་བྱུང་བའི་བདེ་བ་ལམ་དུ་བྱེད་པ་ཀྲི་ཡའི་རྒྱུ་དེའི་བསྲུང་བྱའི་ཚུལ་ཁྲིམས་ནི། ཡང་འབྱེད་འཕྲུལ་སྡེ་ལས། །དཀོན་མཆོག་
གསུམ་དང་བྱང་ཆུབ་སེམས། །སྔགས་དང་ཕྱག་རྒྱ་མི་སྤང་ཞིང་། །རྡོ་རྗེ་དྲིལ་བུ་སྤང་མི་བྱ། །ལྷ་དང་བླ་མ་དེ་བཞིན་ནོ། །དེ་ནི་ཡན་ལག་དམ་ཚིག་ཡིན། །རྩ་བའི་དམ་ཚིག་ལྔ་པོ་ནི། །ཁྲི་ལ་ཉལ་
བར་མི་བྱ་ཞིང་། །ཤ་མི་ཟ་ཞིང་ཆང་མི་བཏུང་། །སྒོག་པ་ལ་ཕུག་བཟའ་མི་བྱ། །ཞེས་དམ་ཚིག་བཅུ་གཅིག་ཏུ་གསུངས། གསང་བ་སྤྱི་རྒྱུད་ལས། དེ་རིང་ཕྱིན་ཆད་ཁྱེད་རྣམས་ཀྱིས། །སངས་རྒྱས་
ཆོས་དང་དགེ་འདུན་དང་། །བྱང་ཆུབ་སེམས་དཔའ་རྣམས་དང་ནི། །གསང་སྔགས་རིག་སྔགས་ཚོགས་རྣམས་ལ། དད་པ་རབ་ཏུ་བརྟན་པར་བྱ། །རྟག་པར་ཐེག་པ་ཆེན་པོ་ལ། །ཁྱད་པར་དུ་ནི་མོས་

པར་བྱ། །དམ་ཚིག་ཅན་དང་མཛའ་བོ་དང་། །བླ་མ་ལ་ཡང་གུས་པར་བྱ། །ལྷ་རྣམས་ཀུན་ལ་སྡང་མི་བྱ། །དུས་མཚམས་དག་ཏུ་མཆོད་པར་བྱ། །སྟོན་པ་གཞན་གྱི་གཞུང་མི་མཆོད། །རྟག་ཏུ་གློ་བུར་
མགྲོན་མཆོད་བྱ། །སྲོག་ཆགས་ཀུན་ལ་བྱམས་པའི་སེམས། །རབ་ཏུ་བརྟན་པ་ཉེ་བར་བཞག །ཐེག་ཆེན་ལ་ནི་དགའ་རྣམས་ཀྱིས། །བསོད་ནམས་དག་ལ་ནན་ཏན་བསྐྱེད། །བཟླས་བརྗོད་བྱེད་ལ་།
འབད་པ་ཡིས། །གསང་སྔགས་སྤྱོད་ལ་བརྩོན་པར་བྱ། །གསང་སྔགས་རྒྱུད་ལས་བསྟན་པ་ཡི། །དམ་ཚིག་རྣམས་ཀྱང་བསྲུང་བར་བྱ། །དམ་ཚིག་མེད་པ་རྣམས་ལ་ནི། །སྔགས་དང་ཕྱག་རྒྱ་མི་སྦྱིན་ནོ། ། 
གསང་སྔགས་རྒྱུད་ནི་ལེགས་བསྲུང་ཞིང་། །དེ་ཡང་བདག་གིས་རྟོགས་པར་བྱ། །ཞེས་པ་ལྟར་ཏེ། དེ་ཡང་དཀོན་མཆོག་ལ་དད་པ༡། སྔགས་ལ་དད་པ༢། ཐེག་ཆེན་ལ་མོས་པ་༣། བླ་མ་དང་མཆེད་
གྲོགས་ལ་གུས་པ༤། འདས་མ་འདས་ཀྱི་ལྷ་གཞན་ལ་མི་སྡང་བ༥། རང་གི་ལྷ་དུས་ཚིགས་སུ་མཆོད་པ༦། གཞུང་གཞན་མི་མཆོད་པ༧། གློ་བུར་བའི་མགྲོན་མཆོད་པ༨། བྱམས་པ་མི་གཏོང་བ༩།

༄༅། །སེམས་ཅན་གྱི་དོན་ལ་བརྩོན་པ་མི་འདོར་བ༡༠། བཟླས་བརྗོད་ལ་བརྩོན་པ༡༡། དམ་ཚིག་གཞན་ཡང་ཅི་ནུས་བསྲུང་བ༡༢། སྣོད་མིན་ལ་སྔགས་རྒྱ་མི་སྦྱིན་པ༡༣། རང་གི་སྔགས་རྒྱུད་
བསྲུང་ཞིང་རྟོགས་པར་བྱ་བ་རྣམས་སོ། །དེ་བཞིན་གཤེགས་པ་དང་། རྡོ་རྗེ་དང་། པདྨའི་རིགས་གསུམ་དང་། ལྔ་རྩེན་དང་། ནོར་ཅན་ལ་སོགས་འཇིག་རྟེན་པའི་རིགས་དྲུག་གསང་སྔགས་དང་
འབྲེལ་བར་ལས་ཚོགས་སྒྲུབ་པའི་ཚུལ་ཡང་། བྱ་བ་སྤྱི་རྒྱུད་བཞི་དང་དེ་དག་གི་འགྲེལ་པ་རྣམས་ཀྱིས་ཤེས་པར་བྱ་ཞིང་། འབྲས་བུ་ནི་གནས་སྐབས་སུ་འདོད་པའི་ལྷ་དང་སྐལ་བ་མཉམ་པའི་རིག་
འཛིན་མཁའ་སྤྱོད་འགྲུབ་ནས། རྟེན་དེ་ལ་བརྟེན་ནས་སྔགས་ཀྱི་ཕྱིན་དྲུག་གི་སྤྱོད་པ་སྤྱད་པས་མཐར་ཐུག་གི་འབྲས་བུ། སྐུ་རིགས་རྣམ་པར་སྣང་མཛད། གསུང་རིགས་སྣང་བ་མཐའ་ཡས། ཐུགས་
རིགས་རྡོ་རྗེ་མི་བསྐྱོད་པ་སྟེ་རིགས་གསུམ་རྡོ་རྗེ་འཛིན་པའི་ས་མངོན་དུ་བྱེད་པའོ། །ཧེ་རུ་ཀ་གལ་པོ་ལས། མི་ཚེ་བདུན་ན་སངས་རྒྱས་པ། །རིགས་གསུམ་མགོན་པོས་འགྲོ་བ་འདུལ། །ཞེས་པས་

འདིའི་མི་ཚེ་བདུན་ཡང་། རིག་འཛིན་གྲུབ་ནས་རིང་པོར་འཚོ་བའི་དབང་དུ་བྱས་པ་སྟེ། བྱ་རྒྱུད་རང་ལམ་གྱིས་བསྐལ་ཆེན་བརྒྱད་ནས་འབྲས་བུ་ལ་སྦྱོར་བར་བཤད་པ་དང་མི་འགལ་བར་ཤེས་
དགོས་སོ། །ལྷ་ཡེ་ཤེས་པ་རྗེའམ་དཔོན་ལྟ་བུར་བལྟ་ཞིང་། རང་བྲན་ནམ་ཁོལ་པོའི་ཚུལ་གྱིས་མཆོག་དམན་དུ་བལྟ་ཞིང་ཤིན་ཏུ་གུས་པའི་སྒོ་ནས་དངོས་གྲུབ་ལེན་པ་བྱ་རྒྱུད་ཀྱི་ལམ་ལ་སྨོན་པ་དང་། 
གཉིས་པ་སྤྱོད་རྒྱུད་ཀྱི་ལམ་ལ་སྨོན་པ་ནི། རྡོ་རྗེ་དྲིལ་བུའི་དབང་གིས་སྨིན་བྱས་ནས། །སོགས་ནས། བྱ་སྤྱོད་གནས་ལ་ཚུལ་བཞིན་སྤྱོད་པར་ཤོག །ཅེས་ཚིགས་བཅད་གཉིས་ཀྱིས་བསྟན་ལ། ལྟ་
སྒོམ་ཡོ་ག་དང་། སྤྱོད་པ་བྱ་བ་ལྟར་སྤྱོད་པས། ཕྱི་ལུས་ངག་གི་བྱ་བ་དང་། ནང་གི་རྣལ་འབྱོར་གཉིས་ཆ་མཉམ་དུ་སྤྱོད་པའི་ཕྱིར་གཉིས་ཀའི་རྒྱུད་ཅེས་བྱ་སྟེ། རང་ཤར་ལས། ཨུ་པ་ཡ་ནི་འདི་ལྟ་སྟེ། །
ལྟ་བ་ཡོ་གར་བལྟ་བ་ལ། །སྤྱོད་པར་ཀྲི་ཡར་སྤྱོད་པའོ། །དེ་ཕྱིར་གཉིས་ཀའི་རྒྱུད་ཅེས་གྲགས། །ཞེས་སོ། །དེ་ལ་འཇུག་པའི་སྤྱོད་པ་ལ། ཕྱི་འཇུག་སྤྱོད་རྒྱུད་ཀྱི་དཀྱིལ་འཁོར་དུ་བཅུག་ནས་ཆུ་དང་

༄༅། །ཅོད་པན་གྱི་སྟེང་དུ་སྤྱོད་རྒྱུད་ཀྱི་སྒོས་དབང་རྡོ་རྗེ་དྲིལ་བུའི་དབང་མིང་དབང་རྣམས་དང་། མེ་ལོང་ཐུར་མ་ཆོས་འཆད་ཀྱི་རྗེས་གནང་སོགས་ཀྱི་དབང་འཁོར་བཅས་དེ་དག་གིས་སྨིན་པར་བྱས་
ནས་བསྐུར་བ་སྟེ། ཡེ་ཤེས་ཐིག་ལེ་ལས། རྡོ་རྗེ་དྲིལ་བུ་དེ་བཞིན་མིང་། །སྤྱོད་པའི་རྒྱུད་དུ་རབ་ཏུ་གསལ། །ཞེས་སོ། །བྱ་བའི་འཇུག་སྒོ་གཙང་སྦྲ་སོགས་བྱ་རྒྱུད་དང་མཐུན་ལ། ནང་འཇུག་མཚན་
བཅས་དང་། མཚན་མེད་ཀྱི་རྣལ་འབྱོར་གཉིས་གསུངས་པའི་ཚུལ་གྱིས་བསྒོམ་བྱའི་ལྷ་ལ། རྒྱུད་ལས་ཡི་གེ་ཕྱག་རྒྱ། གཟུགས་ཀྱི་ལྷ་དང་གསུམ་བཤད་པའི་རེ་རེ་ལའང་གཉིས་གཉིས་ཏེ། ཡི་གེ་
ལ་བྱང་ཆུབ་ཀྱི་སེམས་དང་སྒྲའི་ལྷ། ཕྱག་རྒྱ་འཁོར་ལོ་སོགས་དབྱིབས་བཅས་དང་། ཆོས་འབྱུང་སྔོ་སྐྱས་མཚན་པའི་སྟོང་ཉིད་གཟུགས་དབྱིབས་མེད་པ། གཟུགས་ལ་ཡོངས་སུ་དག་པ་སྙིང་པོའི་
དོན་རང་རིག་མངོན་སུམ་གྱིས་མཐོང་བ་དང་། ཡོངས་སུ་མ་དག་པ་ཞལ་ཕྱག་ལ་སོགས་པའི་གཟུགས་སུ་རྣམ་པར་རྟོག་པས་བསྒོམ་པའོ། །དེ་ལྟར་ཤེས་ནས་མཚན་བཅས་ཀྱི་རྣལ་འབྱོར་བསྒོམ་

པའི་རིམ་པ་ལ་ཕྱི་ནང་གི་ཡན་ལག་བཞི་པ་གཉིས་སུ་ཡོད་ཀྱང་། འདིར་རེ་ཞིག་ཕྱིའི་ཡན་ལག་བཞི་ལྟར། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། །དེ་བཞིན་གཞི་ལས་གཞིར་གྱུར་ཉིད། །
ཤིན་ཏུ་བསྡོམས་པས་ཡིད་ལས་ནི། །བཟླས་བརྗོད་འབུམ་ཕྲག་གཅིག་བྱའོ། །ཞེས་པ་ལྟར། བདག་གནས་རྣལ་འབྱོར་བསྲུང་བ་སོགས་སྔོན་དུ་འགྲོ་བས། གཞིའི་ཡན་ལག་དང་བོ་བདག་ཉིད་ལྷར་
བསྐྱེད་པའི་སྔོན་དུ་ཡི་གེ་དང་པོ་དོན་དམ་བྱང་ཆུབ་ཀྱི་སེམས་སྟོང་ཉིད་ཀྱི་སྣང་ཆ་ཀུན་རྫོབ་བྱང་སེམས་ཟླ་དཀྱིལ་གྱི་རྣམ་པར་བསྒོམ་པ་དང་ཡི་གེ་གཉིས་པ་ཟླ་བའི་སྟེང་དུ་བཟླ་བྱའི་སྔགས་རང་སྒྲ་སྒྲོག་
པར་བསྒོམ། དེ་ཐམས་ཅད་ཡོངས་སུ་གྱུར་པ་ལས་གཞིའི་ཡན་ལག་དང་བོ་བདག་ཉིད་རྣམ་པར་སྣང་མཛད་ཆེན་པོ་ལ་སོགས་པའི་ལྷར་བསྐྱེད་ལ་བྱིན་གྱིས་བརླབས། དེ་ནས་གཞི་གཉིས་པ་
རང་གི་མདུན་དུ་ལྷ་བསྐྱེད་པའི་ཐུགས་ཀར་ཟླ་དཀྱིལ་ལ་བཟླ་བའི་སྔགས་ཕྲེང་བཀོད་ནས་རླུང་ནང་དུ་བསྡམ་ཞིང་རྩེ་གཅིག་པའི་སྦྱོར་བས་ཏིང་ངེ་འཛིན་བརྟེན་པར་བྱེད་པའོ། །དེ་ལྟར་ཡན་ལག་བཞི་

༄༅། །ལ་གཞི་ལ་གཞོལ་བ་ཡིན་ནོ། །གཉིས་པ་མཚན་མེད་ཀྱི་རྣལ་འབྱོར་ནི་ཕུང་སོགས་ཆོས་ཐམས་ཅད་ལ་མཐའ་བཞིའི་རྣམ་པར་དཔྱད་ནས་སྐྱེ་མེད་དུ་རྟོགས་པ་འཇུག་པའི་སེམས། དེ་
རྣམ་པར་མི་རྟོག་པའི་ངོ་བོ་མངོན་དུ་གྱུར་པ་གནས་སེམས། དེ་ལྟར་མ་རྟོགས་པ་ལ་སྙིང་རྗེ་ཆེན་པོས་རྗེས་སུ་འཇུག་པ་ལྡང་བའི་སེམས་ཏེ་འཇུག་གནས་ལྡང་གསུམ་གྱིས་ཁྱད་པར་དུ་བྱས་པའི་དོན་
དམ་བྱང་ཆུབ་ཀྱི་སེམས་བསྒོམ་པའོ། །དེ་ལྟར་གོམས་པས་མཚན་བཅས་མཚན་མེད་གཉིས་ཀའི་དངོས་གྲུབ་འགྲུབ་པའོ། །སྦྱོར་བའི་སྤྱོད་པ་ལ་ཕྱི་ནང་གཉིས་ལས། ཕྱི་ན་བཟླས་བརྗོད་ཡན་ལག་
བཞི་ལྡན་ཀྱིས་བཟླས་བརྗོད་བྱ་ཚུལ་གོང་ལྟར། བདག་མདུན་ལྷར་བསྐྱེད་པ་གཞིའི་ཡན་ལག་དང་པོ་དང་གཉིས་པ། མདུན་བསྐྱེད་ཡེ་ཤེས་པའི་ཐུགས་ཀར་ཟླ་དཀྱིལ་བསྒོམ་པ་བྱང་ཆུབ་སེམས་ཀྱི་
ཡན་ལག དེ་ལ་སྔགས་ཕྲེང་བཀོད་པ་སྒྲའི་ཡན་ལག་སྟེ་ཡན་ལག་བཞི་དང་ལྡན་པར་མཚན་མའི་བསྙེན་པ་ཡི་དམ་གྱི་ལྷ་གྲུབ་པའི་རྟགས་མ་བྱུང་བར་དང་། གྲངས་གཞུང་ལྟར་འབྲུ་འབུམ་བྱེ་བ་གྲངས་

བསྙེན་བྱ་བའོ། །ནང་གི་ཡན་ལག་བཞིནི། རང་ཉིད་ཤཱཀྱ་ཐུབ་པར་གསལ་བའི་ཐུགས་ཀར་ཟླ་བ་ཁོང་སྟོང་གི་ནང་དུ་ཡེ་ཤེས་སེམས་དཔའ་རྣམ་སྣང་བསྒོམ་པ་གཞིའི་ཡན་ལག་དང་པོ་དང་གཉིས་པ། 
དེའི་ཐུགས་ཀར་ཟླ་དཀྱིལ་དུ་སྔགས་ཕྲེང་བཀོད། བདག་མདུན་གཉིས་གའི་ཐུགས་ཀར་ཟླ་དཀྱིལ་ལ་སྔགས་ཕྲེང་ཡིག་འབྲུ་བཀོད། སྲོག་བསྡམ་ཞིང་བཟླས་བརྗོད་རྩེ་གཅིག་པའི་ཡན་ལག་བཞི་ལྡན་
གྱི་ཞི་ལྷག་ཟུང་འབྲེལ་གྱི་ངོ་བོར་སྒྲུབ་པའོ། །དེའི་ཚེ་ཕྱི་རོལ་ཞེས་ཕྱིའི་སྤྱོད་ལམ་བྱ་བའི་རྒྱུད་ཀྱི་ཐབས་དང་ནང་གི་ལྷ་བསྐྱེད་ཚུལ་ནི་ཡན་ལག་བཞི་ལྡན་ལྟ་བ་ཟབ་མོའི་ཡོ་ག་རྣལ་འབྱོར་རྒྱུད་ལྟར་
ལྟ་སྤྱོད་ཀྱི་ཆ་ལ་མཉམ་པར་སྤྱོད་པས་འདོད་པའི་ཀུན་སྤྱོད་སུམ་ལྡན་གྱི་དུས་དང་མཚུངས་པའི་རང་རིགས་ཀྱི་ཡུམ་ཕན་ཚུན་འཛུམ་ཞིང་བཞད་པ་སྟེ། རྣམ་སྣང་མངོན་བྱང་ལས། དེ་ཡི་གཡས་སུ་
ལྷ་མོ་ནི། སངས་རྒྱས་སྤྱན་ཞེས་བྱ་བ་སྟེ། །ལྷ་མོ་ཅུང་ཟད་འཛུམ་པའི་ཞལ། །ཞེས་དང་། རྣམ་པར་སྣང་མཛད་རྒྱལ་པོ་ཆེ། །ཡིད་ཙམ་འཛུམ་པའི་ཞལ་དུ་བྲི། །ཞེས་པས། དགོད་པས་ཚིམ་པའི་

༄༅། །བདེ་བ་ལམ་དུ་བྱེད་པས་རྣམ་པར་རོལ་བ། དེ་ལྟར་སྔར་བཤད་པའི་ཕྱི་ནང་གི་ཡན་ལག་བཞི་ལ་གཞོལ་བ་ཨུ་པའི་རྒྱུད་ཅེས་སྤྱོད་རྒྱུད་ལས་བསྲུང་བྱའི་ཚུལ་ཁྲིམས་ནི་རྩ་ལྟུང་བཅུ་བཞི་སྟེ། །
མི་དགེ་བ་བཅུ་དང་། རྩ་བ་བཞི་སྤོང་བ་སྟེ། དང་པོ་ནི། རྣམ་སྣང་མངོན་བྱང་ལས། བཅུ་པོ་འདི་དག་བྱང་ཆུབ་སེམས་དཔའི་གསང་སྔགས་ཀྱི་སྒོར་སྤྱོད་པའི་བསླབ་པ་ཐམས་ཅད་ཀྱི་རྩ་བ་ཡིན་པས་
གཞི་ཞེས་པའོ། །ཞེས་སོ། །གཉིས་པ་ནི། དེ་ལས། རྩ་བའི་ལྟུང་བ་བཞི་ནི་སྲོག་གི་ཕྱིར་ཡང་ཡོངས་སུ་ཉམས་པ་མི་བྱའོ། །ཞེས་གསུངས་ཤིང་།བཞི་གང་ཞེ་ན། དེ་ཉིད་ལས། དེ་རིང་ཕྱིན་ཆད་
བུ་ཁྱོད་ཀྱིས། །དམ་པའི་ཆོས་དང་བྱང་ཆུབ་སེམས། །སྲོག་གི་ཕྱིར་ཡང་ད་ཕྱིན་ཆད། །ཡོངས་སུ་བཏང་བར་མི་བྱའོ། །ཁྱོད་ཀྱི་སེར་སྣ་དང་ནི་གང་། །སེམས་ཅན་གནོད་པ་མི་བྱའོ། །དམ་ཚིག་འདི་དག་
སངས་རྒྱས་ཀྱི། །བརྟུལ་ཞུགས་བཟང་པོ་ཁྱོད་ལ་བཤད། །ཅེས་པས། དེའི་ལྡོག་ཕྱོགས་དམ་ཆོས་སྤོང་བ། །བྱང་ཆུབ་ཀྱི་སེམས་སྦྱོང་བ། སེར་སྣས་ནོར་དང་ཆོས་མི་སྦྱིན་པ། སེམས་།

ཅན་ལ་གནོད་པ་སྟེ་ལྡོག་ཕྱོགས་བཞི་པོ་སྤོང་བའོ། །མི་དགེ་བཅུ་སྤོང་ཀྱང་ཐབས་ཤེས་ཁྱད་པར་ཅན་གྱིས་ཟིན་པས་སོ། །དེ་ལ་ལྷ་དང་བདག་ཉིད་སྤུན་དང་གྲོགས་པོ་ལྟ་བུར་བལྟས་ནས་དངོས་གྲུབ་
ལེན་པ་ཡི་ཚུལ་ལ་བརྩོན་པ་སྟེ། །རང་ཤར་ལས། ལྷ་དང་རྣལ་འབྱོར་བདག་ཉིད་ཀྱང་། །སྤུན་དང་གྲོགས་པོའི་ཚུལ་དུ་འདོད། །ཅེས་སོ། །གྲུབ་པའི་སྤྱོད་པ་ཐུན་མོང་བ་བསྙེན་པ་མཐར་ཕྱིན་ནས་རལ་
གྲི་ལ་སོགས་པའི་ཕྱིའི་རྫས་ལ་བརྟེན་ནས་རལ་གྲིའི་རིག་འཛིན་ལ་སོགས་པ་དང་ཐུན་མོང་མ་ཡིན་པ་ནང་གི་ལུས་གནས་སོ་སོར་འབྱུང་བ་བཞིའི་དཀྱིལ་འཁོར་བསྒོམས་ནས་ཕྲིན་ལས་བཞི་བསྒྲུབ་
པ་དང་རྫམའཕྲུལ་དང་། ། མངོན་ཤེས་བསྒྲུབས་ཏེ་རིག་པ་འཛིན་པའི་ནང་དུ་འགྲོ་བ་སོགས་གནས་སྐབས་ཀྱི་འབྲས་བུ་འགྲུབ་ཅིང་། རྟེན་དེ་ལ་བརྟེན་ནས་སྔགས་ཀྱི་སྤྱོད་པ་སྤྱད་པས་མི་ཚེ་ལྔའམ།
ཇི་ལྟར་འགོར་ནའང་བསྐལ་པ་གསུམ་མམ་གཅིག་གིས་མཐར་ཐུག་གི་འབྲས་བུ་སྐུ་གསུང་ཐུགས་ཡོན་ཏན་གྱི་རིགས་བཞི་རྡོ་རྗེ་འཛིན་པའི་ས་མངོན་དུ་བྱེད་པར་འདོད་དེ། གལ་བོ་ལས། རིགས་

༄༅། །བཞི་རྡོ་རྗེའི་འཆང་སར་གནས། །ཞེས་དང་། ཀུན་བྱེད་ལས། གཉིས་སུ་མེད་ལ་མི་ཚེ་ལྔས་སྒྲིབ་གོལ། །ཞེས་སོ། །དེ་ལྟར་བྱ་བ་དང་སྤྱོད་པའི་རྒྱུད་ཀྱི་ལམ་གྱི་གནས་ལ་ཚུལ་བཞིན་དུ་
སྤྱོད་པར་ཤོག་ཅེས་སྨོན་པའོ། །གསུམ་པ་ཡོ་ག་རྣལ་འབྱོར་རྒྱུད་ཀྱི་ལམ་ལ་སྨོན་པ་ནི། སློབ་དཔོན་དབང་བསྐུར་རང་རྒྱུད་སྨིན་བྱས་ནས། །སོགས། ཡོ་གའི་ལམ་གྱི་གཞི་ལ་རྣམ་གྲོལ་ཤོག །ཅེས་
ཚིགས་བཅད་གཉིས་ཀྱིས་བསྟན་ལ། བསྟན་པ་སྔ་འགྱུར་གྱི་སྐབས་སུ། དཔལ་གྱི་བསམ་ཡས་བཞེངས་པའི་དུས་སུ། སློབ་དཔོན་ཆེན་པོས་དངོས་གྲུབ་སྒྲུབ་ཕྱིར་དཔལ་ཡང་དག བར་ཆད་སེལ་
ཕྱིར་རྡོ་རྗེ་ཕུར་པ། སྒྲིབ་པ་སྦྱང་ཕྱིར་རྡོ་རྗེ་དབྱིངས་ཀྱི་དཀྱིལ་འཁོར་ཏེ་སྒྲུབ་པའི་དཀྱིལ་འཁོར་གསུམ་ཞལ་ཕྱེས་ཏེ་བསྒྲུབས་པས་བོད་ཁམས་ལ་བདེ་སྐྱིད་ཀྱི་ཉི་མ་ཤར་བར་མཛད་པ་ཡིན། ཞི་བ་རྡོ་
རྗེ་དབྱིངས་ཀྱི་དཀྱིལ་འཁོར་ནི། རྣལ་འབྱོར་ཡོ་གའི་རྒྱུད་སྡེ་ཡིན། དེ་ལྟར་ཕྱི་རྒྱུད་གསུམ་སོགས་ནང་རྒྱུད་བཅས་སྔོན་དུས་ཤིན་ཏུ་དར་ལ། ཕྱི་འགྱུར་གྱི་དུས་སུ་དེ་ལ་རྣལ་འབྱོར་རྒྱུད་ཀྱི་དགོངས་

པ་འགྲེལ་པ་ལ། རྒྱ་གར་དུ་དོན་ལ་མཁས་པ་སངས་རྒྱས་གསང་བ། ཚིག་ལ་མཁས་པ་ཤཱཀྱ་བཤེས་གཉེན། ཚིག་དོན་གཉིས་ཀ་ལ་མཁས་པ་པཎ་ཆེན་ཀུན་དགའ་སྙིང་པོ་དང་གསུམ་ཡིན། བོད་ཡུལ་
ཡོ་གའི་སྲོལ་འབྱེད་དང་པོ་ལོ་ཆེན་རིན་ཆེན་བཟང་པོ་ཡིན་ལ། དེ་ཉིད་རྒྱ་གར་དུ་ལན་གསུམ་བྱོན། སྐུ་ཚེའི་སྟོད་དུ་ལག་ལེན་ཀུན་སྙིང་དང་། བཤད་པ་ཤཱཀྱ་བཤེས་གཉེན་གྱི་ལུགས་ལྟར་མཛད་པ་
ལ་ཕྱིས་ཡོ་ག་སྨད་ལུགས་དང་། སྐུ་ཚེའི་མཇུག་དུ་བཤད་པ་དང་ལག་ལེན་གཉིས་ཀ་ཀུན་སྙིང་གི་ལུགས་ཁོ་ན་མཛད་པ་ལས་ཡོ་ག་སྟོད་ལུགས་སུ་གྲགས་པ་བྱུང་། སློབ་མ་མང་ཡང་། ཐུགས་སྲས་
མཆོག་བཞི་སྟེ། ལོ་ཆུང་ལེགས་པའི་ཤེས་རབ། མང་ནང་གི་གུར་ཤིང་བརྩོན་འགྲུས་རྒྱལ་མཚན། གྲྭ་པ་གཞོན་ནུ་ཤེས་རབ། སྐྱི་བོ་ཛྷཱན་རྣམས་སོ། །བར་དུ་དར་མཛད་རྩྭ་སྐྱ་བ་སྣུར་ཉི་མ་འོད་ཟེར།
འཛིན་བློ་ཆེན་སོགས་ཇོ་བོ་དང་རིན་བཟང་གི་བརྒྱུད་འཛིན་རྣམས་དང་། ཐ་མར་སྤེལ་བར་མཛད་པ་བུ་སྟོན་རིན་ཆེན་གྲུབ་སོགས་ཀྱིས་དར་ཞིང་རྒྱས་པ་མཛད་པའོ། །དེ་ཡང་དོན་དམ་མཚན་མ་

༄༅། །མེད་པའི་ཆོས་ཉིད་ཀྱི་བྱིན་རླབས་ཀུན་རྫོབ་རྡོ་རྗེ་དབྱིངས་ཀྱི་ལྷར་བཏགས་ཏེ་རྟོག་པ་བཟང་ངན་བླང་དོར་གྱི་རྩོལ་བས་འབྲས་བུས་བསྒྲུབ་པར་འདོད་པ་སྟེ། ལམ་རིམ་ལས། ལྷུན་གྲུབ་
མཉམ་པ་མ་རྟོགས་པས། །ཆོས་ཀུན་རྣམ་དག་ཡེ་ཤེས་ཀྱི། །བྱིན་རླབས་རྡོ་རྗེ་དབྱིངས་སྤྲུལ་ལྷ། །བླང་དོར་འབྱེད་པ་རྣལ་འབྱོར་བའོ། །འཇུག་པའི་སྤྱོད་པ། ཕྱི་འཇུག་དབང་ནི། སློབ་མའི་དབང་
ལྔ་དང་། སློབ་དཔོན་གྱི་དབང་དྲུག་སྟེ་བཅུ་གཅིག་ལས། དང་པོ་ལ་ལྔའི་ཆུ་དབང་ནི། ཡོ་ག་རྡོ་རྗེ་དབྱིངས་ཀྱི་དཀྱིལ་འཁོར་དུ་ཞུགས་ལ་དམ་ཚིག་དང་སྡོམ་པ་བཟུང་ཡེ་ཤེས་པ་ཕབ། མེ་ཏོག་དོར་
བས་ལྷག་པའི་ལྷ་ངེས་པར་བྱས་ནས། དྲི་བཟང་གིས་གང་བའི་བུམ་པས་ཁྲུས་སྔོན་དུ་འགྲོ་བས། ལྷག་པའི་ལྷ་ཡི་བུམ་པ་དང་རྣམ་རྒྱལ་སོགས་ལྷ་བུམ་གྱི་ཆུའི་དབང་དང་། རྡོ་རྗེ་རིན་པོ་ཆེ་ཅོད་པན་
སོགས་རིགས་གང་ཡིན་གྱི་ཅོད་པན་དང་། དེ་བཞིན་གཤེགས་པའི་རྡོ་རྗེ་སོགས་རིགས་ཀྱི་རྡོ་རྗེ་དང་། དེ་རྣམས་ཀྱིས་མཚན་པའི་དྲིལ་བུ་ལྷག་པའི་ལྷ་དང་མཐུན་པའི་མིང་གི་དབང་དང་ལྔའོ། །

སློབ་དཔོན་གྱི་དབང་དྲུག་ནི། ཕྱིར་མི་ལྡོག་པའི་དམ་ཚིག་གསུམ་བཟུང་བ། གསང་དཀྱིལ་དུ་གསང་བའི་འཇུག་པས་ཞུགས་ཤིང་མཐོང་བ། ལྷ་དང་དཀྱིལ་འཁོར་གྱི་དེ་ཁོ་ན་ཉིད་བརྡ་དོན་བཤད་པ།
སློབ་དཔོན་གྱི་ལས་རིམ་རྣམ་པར་ཤེས་པར་བྱ་བ། ཐུན་མོང་མ་ཡིན་པའི་ཆོས་འཆད་རྗེས་གནང་དང་། ལུང་བསྟན་དབུགས་དབྱུང་། གཟེངས་བསྟོད་དེ་བཅུ་གཅིག་བསྐུར་ནས་རང་རྒྱུད་མ་སྨིན་
པ་སྨིན་པར་བྱས་པ་སྟེ། ཡེ་ཤེས་ཐིག་ལེ་ལས། ཕྱིར་མི་ལྡོག་པ་བུམ་པའི་དབང་། །རྣལ་འབྱོར་རྒྱུད་དུ་གསལ་བར་བྱས། །དེ་ནི་དྲུག་གི་བྱེ་བྲག་དབང་། །དེ་ནི་སློབ་དཔོན་དབང་ཞེས་བྱ། །
ཞེས་སོ། །དེ་ནས་བྱ་བའི་འཇུག་སྒོ་ནི། མཚན་བཅས་མཚན་མེད་ཀྱི་ཏིང་ངེ་འཛིན་གྱི་སྒོ་ནས་འཇུག་སྟེ། ཀུན་བྱེད་ལས། ཡོ་ག་སྟུག་པོ་བཀོད་འདོད་པ། །མཚན་མ་ཡོད་མེད་སྒོར་ཞུགས་ནས། །
ཞེས་པས། དེ་ཡང་རྩ་བའི་རྒྱུད་དེ་ཉིད་འདུས་པ། བཤད་རྒྱུད་རྡོ་རྗེ་རྩེ་མོ། ཆ་མཐུན་གྱི་རྒྱུད་དཔལ་མཆོག་དང་པོ་སོགས་དང་རྡོར་དབྱིངས་དང་། ཁམས་གསུམ་རྣམ་རྒྱལ་དང་། ངན་སོང་སྦྱོང་བ་དང་།

༄༅། །དོན་གྲུབ་སྟེ་དུམ་བུ་བཞིར་གྲགས་པ་ལ། དུམ་བུ་དང་པོ་ནི་དེ་བཞིན་གཤེགས་པ་དང་དེའི་རིགས་གཉིས་ཀྱི་ཕྱི་མ་ནི་རྣམ་སྣང་གི་རིགས་ཏེ་གདུལ་བྱའི་རྒྱུད་དུག་གསུམ་ཆ་མཉམ་པ་དང་། 
གཏི་མུག་ཅན་གཉིས་འདུལ་བ་ལ་དགོངས་པ་དང་། གཉིས་པ་ནི་རྡོ་རྗེ་རིགས་ཏེ་མི་བསྐྱོད་པའི་རིགས་ཀྱིས་གདུལ་བྱ་ཞེ་སྡང་ཅན་འདུལ་བ་དང་། གསུམ་པ་ནི་པདྨའི་རིགས་ཏེ་འོད་དཔག་མེད་ཀྱི་
རིགས་ཀྱིས་གདུལ་བྱ་འདོད་ཆགས་ཅན་འདུལ་བ་དང་། བཞི་པ་ནི་རིན་པོ་ཆེའི་རིགས་ཏེ་རིན་འབྱུང་གི་རིགས་ཀྱིས་གདུལ་བྱ་སེར་སྣ་ཅན་འདུལ་བའོ། །དེ་ལྟར་རིགས་བཞི་ལས་མ་བསྟན་པ་ནི་
འགྲོ་བའི་བསམ་པ་རྫོགས་པར་བྱེད་པ་པོའི་སྒོ་ནས་རིན་པོ་ཆེའི་རིགས་ཡིན་ལ་ལས་སུ་བྱ་བའི་སྒོ་ནས་ལས་ཀྱི་རིགས་ཡིན་པའི་ཕྱིར། ལས་དང་བྱེད་པ་པོ་གཉིས་གཅིག་ཏུ་སྡུད་པའི་ཚུལ་སློབ་
དཔོན་སངས་རྒྱས་གསང་བས་གསུངས་ལ། དེ་ལྟར་རིགས་བཞི་པོ་ལ་ཐོབ་བྱའི་སྒོ་ནས་རིམ་པ་བཞིན། ངོ་བོ་ཉིད་དང་། རྣམ་པར་སྨིན་པ་དང་། ལོངས་སྤྱོད་རྫོགས་པ་དང་། སྤྲུལ་པའི་སྐུ་དང་བཞི།

ཡང་མེ་ལོང་ལྟ་བུ་དང་། མཉམ་པ་ཉིད་དང་། སོ་སོར་རྟོགས་པ་དང་། བྱ་བ་གྲུབ་པའི་ཡེ་ཤེས་དང་བཞི་དང་། བྱང་ཆུབ་ཀྱི་སེམས་དང་། སྦྱིན་པའི་ཕར་ཕྱིན་དང་། ཤེས་རབ་ཀྱི་ཕར་ཕྱིན་དང་། བརྩོན་
འགྲུས་ཀྱི་ཕར་ཕྱིན་སྟེ་བཞིའོ། །དུམ་བུ་བཞི་པོ་རང་རང་གི་གོ་འཕང་མངོན་དུ་བྱེད་པའི་ཚུལ། དུམ་བུ་རེ་རེ་ལ་རྒྱས་འབྲིང་བསྡུས་གསུམ་གྱི་ཏིང་ངེ་འཛིན་གསུམ་མཚན་བཞི་བཞིར་བསྟན་ནས། །
དཀྱིལ་འཁོར་ཆེན་པོ་དང་། གཟུངས་དཀྱིལ་དང་། ཆོས་དཀྱིལ་དང་། ལས་དཀྱིལ་གྱི་སྐབས། དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་དང་། ལས་རྒྱལ་མཆོག་གི་ཏིང་ངེ་འཛིན་གསུམ་ལ་
བརྟེན་ནས་ཉམས་སུ་ལེན་ཚུལ་དེ་ཉིད་སྣང་བ་དང་། དཔལ་མཆོག་འགྲེལ་ཆེན་ལས་བསྟན་ལ། སྤྱི་མཚན་དུ་བསྒོམ་བྱའི་ལམ་གྱི་ཁྱད་པར་ལ། བསྙེན་སྒྲུབ་གཉིས་ལས། བསྙེན་པ་ལ་རྟེན་གྱི་གང་ཟག་
བྱང་ཆུབ་ཏུ་སེམས་བསྐྱེད་པ། རྒྱུད་ལ་ཡིད་ཆེས་པ། བཀའ་བཞིན་དམ་ཚིག་སྒྲུབ་པ་ལམ་དང་ལམ་གྱི་སྟོན་པ་ལ་དད་པ་ལྡན་པ་དེས་ཇི་ལྟར་བསྒོམ་པའི་ལམ་གྱི་ཆིངས་ནི་ཐོབ་བྱའི་འབྲས་བུ་ལ་

༄༅། །དམིགས་ནས། དེའི་ཉེར་ལེན་གྱི་རྒྱུ་ནི་ཐོག་མཐའ་མེད་པའི་བྱང་ཆུབ་ཀྱི་སེམས་འོད་གསལ་སོ་སོ་རང་གིས་རིག་པའི་བདག་ཉིད་ལྷ་སྔགས་དཀྱིལ་འཁོར་ཕྱག་རྒྱ་ཐམས་ཅད་འཆར་གཞིར་
གྱུར་བའི་སེམས་ཀྱི་དེ་ཁོ་ན་ཉིད་རྒྱུའི་རྒྱུད་ཅེས་བྱ་བ་དེ་ཉིད་ཡིན་ལ། རྒྱུ་དེ་ལས་འབྲས་བུ་མངོན་དུ་བྱ་བའི་ཐབས་ཀྱི་གཙོ་བོ་ཐབས་དང་ཤེས་རབ་གཉིས་ལས། དང་པོ་ལྷ་བསྐྱེད་པ་ལ་སྲིད་པ་བསྐྱེད་
པའི་རིམ་པ་ཀུན་ནས་ཉོན་མོངས་བའི་ཕྱོགས་དང་བསྟུན་པ་བསྒོམ་པ་རྒྱུད་སྡེ་འོག་མ་གསུམ་གྱི་ལུགས་མ་ཡིན་ཀྱང་ཡར་བལྟས་རྣམ་བྱང་གི་འདྲ་འབག་དང་བསྟུན་ནས་མངོན་བྱང་ལྔའི་རིམ་པས་སྲིད་
པ་ཐ་མའི་བྱང་སེམས་འཚང་རྒྱ་བའི་ཚུལ་ལྟར་བསྒྲུབ་པ་ལ། ཞིང་དང་གནས་ཕུན་སུམ་ཚོགས་པ་འགྲུབ་པའི་རྒྱུ། གདན་པདྨ་ལས་མངོན་པར་བྱང་ཆུབ་པ་དང་། ཆོས་ཕུན་སུམ་ཚོགས་པའི་
རྒྱུ་གསུང་ཡིག་འབྲུ་ལས་མངོན་པར་བྱང་ཆུབ་པ་དང་། དུས་ཕུན་སུམ་ཚོགས་པ་རྟག་པ་རྒྱུན་གྱི་འཁོར་ལོ་འགྲུབ་པའི་རྒྱུ་ཐུགས་ཕྱག་མཚན་ལས་མངོན་པར་བྱང་ཆུབ་པ་དང་། འཁོར་ཕུན་སུམ་ཚོགས་

པའི་རྒྱུ་སྐུ་ཡོངས་སུ་རྫོགས་པ་དཀྱིལ་འཁོར་གྱི་འཁོར་ལོ་དང་བཅས་པ་ལས་མངོན་པར་བྱང་ཆུབ་པ་དང་། སྐུའི་ངོ་བོ་ཕུན་སུམ་ཚོགས་པའི་རྒྱུ་ལ། ཡེ་ཤེས་སེམས་དཔའ་ལས་མངོན་པར་བྱང་
ཆུབ་པ་དང་ལྔས་བདག་དང་མདུན་བསྐྱེད་གཉིས་ཀ་རྣམ་པར་དག་པའི་ལྷའི་སྐུ་ཇི་ལྟ་བ་རུ་བསྐྱེད་པ་དང་། ཡང་ན་གལ་བོ་ལས། མི་རྟོག་ཟླ་བ་རྡོ་རྗེ་གཟུགས། །སྤྲོ་བསྡུས་སྒོམ་པའི་སྐུ་རུ་གསལ། །
ཞེས་པ་ལྟར་རོ། །དང་པོ་ཆོས་ཐམས་ཅད་རྣམ་པར་མི་རྟོག་པའི་སྟོང་ཉིད་དུ་བསྒོམ་པ་དང་༡། སྟོང་ཉིད་ཀྱི་སྣང་ཆ་ཟླ་བ་ཚེས་གཅིག་ལྟ་བུ་དང་ཟླ་བ་ཉ་བ་ལྟ་བུར་བསྒོམ་པ་དང་༢། དེའི་སྟེང་རྡོ་རྗེ་རྩེ
ལྔ་པའི་ཕྱག་མཚན་བསྒོམ་པ་དང་༣། དེ་ལས་འོད་ཟེར་སྤྲོ་བསྡུ་བྱས་པ་དང་༤། ཡོངས་སུ་གྱུར་པ་ལས་བདག་ཉིད་བསྐྱེད་པ་སོགས་བསྒོམ་བྱའི་ལྷ་གང་ཡིན་གྱི་སྐུར་གྱུར་པ་དང་༥། ལྔ་ནི་རིམ་བཞིན།
གཟུགས་སྐུ་དང་༡། ཟླ་བ་དང་༢། ཆོས་སྐུ་དང་༣། བརྟེན་པར་བྱ་བ་དང་༤། ཕྱག་རྒྱ་ལ་མངོན་པར་བྱང་ཆུབ་པའོ༥། །ཡང་གལ་པོ་ལས། ཏིང་འཛིན་བྱིན་རླབས་དབང་བསྐུར་མཆོད། །ཅེས་པ་ལྟར།

༄༅། །ཏིང་ངེ་འཛིན་གྱི་ཆོ་འཕྲུལ་ནི། དབུས་སུ་རྣམ་སྣང་། ཤར་དུ་མི་བསྐྱོད་པ། ལྷོར་རིན་འབྱུང་། ནུབ་ཏུ་སྣང་མཐའ། བྱང་དུ་དོན་གྲུབ་རྣམས་ལ་རང་རང་གི་རིགས་ཀྱི་སེམས་དཔའ་བཞི་
བཞིས་བསྐོར་བར་བསྒོམ་པའོ། །བྱིན་གྱིས་བརླབས་པའི་ཆོ་འཕྲུལ་ནི། །བསྒོམ་པའི་ལྷ་དེ་དག་རང་རང་རིགས་ཀྱི་བྱིན་ཅན་དུ་བྱིན་གྱིས་བརླབས་པའོ། །དབང་བསྐུར་བའི་ཆོ་འཕྲུལ་ནི། རང་།
རིགས་ཀྱི་དབང་གང་ཡིན་གྱིས་སྐུ་དང་ཡེ་ཤེས་དང་གཟུངས་དང་ཏིང་ངེ་འཛིན་དང་ལྡན་པར་དབང་བསྐུར་བའོ། །མཆོད་པའི་ཆོ་འཕྲུལ་ནི། དེ་དག་ལ་ཕྱག་དང་མཆོད་པ་བསྟོད་པ་རྣམས་སོ། །དེ་
ལྟར་བདག་ཉིད་ལྷར་བསྐྱེད་པ་ལ་ཡེ་ཤེས་པ་སྤྱན་དྲངས་དབྱེར་མེད་དུ་བསྟིམ། དེ་སྲིད་དུ་ལྷར་སྣང་གི་ང་རྒྱལ་བཟུང་ལ་མཐར་ཡེ་ཤེས་པ་གཤེགས་སུ་གསོལ་བའོ། །དེ་ལྟར་སྐུ་ཕྱག་རྒྱ་ཆེན་པོའི་རྣལ་
འབྱོར། ཐུགས་དམ་ཚིག་གི་ཕྱག་རྒྱའི་རྣལ་འབྱོར། གསུང་ཆོས་ཀྱི་ཕྱག་རྒྱའི་རྣལ་འབྱོར། ཕྲིན་ལས་ལས་ཀྱི་ཕྱག་རྒྱའི་རྣལ་འབྱོར་དང་བཞི་སྟེ། ཕྱག་རྒྱ་བཞི་ཡི་རྒྱ་དེ་ལས་མི་འདའ་བར་བསྒོམ་

ཞིང་བརྩོན་པས་རིམ་པར་ཀུན་གཞིའི་རྣམ་ཤེས། ཉོན་ཡིད། ཡིད་ཤེས། སྒོ་ལྔ་རྣམས་ཀྱི་གློ་བུར་གྱི་འཁྲུལ་པ་བསལ་ནས། རང་བཞིན་མེ་ལོང་ལྟ་བུ། མཉམ་ཉིད་སོར་རྟོག བྱ་གྲུབ་ཡེ་ཤེས་བཞི་
མངོན་དུ་བྱེད་ཅིང་། ཆོས་དབྱིངས་ཡེ་ཤེས་ནི་དེ་ཐམས་ཅད་ཀྱི་རང་བཞིན་དུ་གནས་པ་ཡིན་ནོ། །དེ་ལྟ་བུའི་ལྷའི་རྣལ་འབྱོར་བསྒོམ་པའི་རིམ་པ་ལས། དབང་རྣོན་རྣམས་སྔོན་བྱུང་སྟོན་པ་སངས་།
རྒྱས་ནས། དཀྱིལ་འཁོར་སྤྲུལ་བཤད་དང་ཕྲིན་ལས་མངོན་པར་འདུ་མཛད་ཚུལ་དང་མཐུན་པར་རྗེས་འཇུག་ལའང་ལྷའི་ཐུགས་སྲོག་བསྒོམ་པས་གཞལ་ཡས་བསྐྱེད་པ། ཕྱག་མཚན་ཡིག་འབྲུའི་མཚན་
པའི་འོད་ཀྱི་འདུ་འཕྲོས་གཙོ་བོ་ཡབ་དང་ཡུམ་འཁོར་ཚོགས་བསྐྱེད་པ་སྦྱོར་བ་དང་པོའི་ཏིང་ངེ་འཛིན༡། དཀྱིལ་འཁོར་ཚོམ་བུ་གྲངས་མེད་སྤྲོས་པ་དཀྱིལ་འཁོར་རྒྱལ་མཆོག་གི་ཏིང་འཛིན༢། དངོས་
གྲུབ་སྒྲུབ་པའི་ལས་རབ་འབྱམས་ལས་རྒྱལ་མཆོག་གི་ཏིང་འཛིན་༣སྟེ། ཏིང་འཛིན་གསུམ་རྒྱས་སྤྲོས་ཀྱིས་བསྒོམས་ནས་བདེ་བའི་ལང་ཚོས་དགའ་བདེ་སྤེལ་བའི་གྲོགས་རང་རིགས་ཀྱི་ཡུམ་སྙིང་

༄༅། །ལ་འབྲལ་མེད་དུ་འགྲོགས་པའི་ཚུལ་གཉིས་ལྡན་གྱི་དུས་ཕན་ཚུན་གཅིག་ལ་གཅིག་རེག་ཅིང་ལག་བཅངས་ཀྱི་འདོད་སྤྱོད་འདུལ་བའི་ཕྱིར་རྣལ་འབྱོར་རྒྱུད་ཀྱི་ལྷ་ཡབ་ཡུམ་རྣམས་ལག་པའི་
སོར་མོ་ཆུ་སྐྱེས་པདྨོར་རྒྱས་པའི་ཡལ་འདབ་སྡོང་བུ་ལ་འགྲན་པའི་ཕན་ཚུན་ལག་པ་འབྲེལ་བའི་ལྷ་ཕན་ཚུན་རྗེས་ཆགས་ཀྱི་བདེ་བས་ཚིམས་པར་བྱེད་པ་རྟེན་འབྲེལ་ཏེ། དཔལ་མཆོག་དང་པོ་ལས།
དཀྱིལ་འཁོར་གྱི་ནི་ལྷ་ཚོགས་རྣམས། །དཔུང་པ་ཡིད་ཙམ་དམ་པར་བསྡོམ། །ཞེས་པའོ། །དབང་བརྟུལ་རྣམས་རྣལ་འབྱོར་བཞི་ཉམས་སུ་ལེན་ཏེ་བདག་ཉིད་རང་རིགས་ཀྱི་ལྷ་དམ་ཚིག་པར་སྒོམ་
པའི་རྣལ་འབྱོར། དེ་ལ་ཡེ་ཤེས་པ་བཅུག་སྟེ་གཅིག་ཏུ་བྱ་བ་རྗེས་སུ་རྣལ་འབྱོར། བརྟན་གཡོ་ཐམས་ཅད་རང་རིགས་ཀྱི་ལྷའི་རྣལ་འབྱོར་དུ་བྱ་བ་ཐམས་ཅད་རྣལ་འབྱོར་དེ་གསུམ་སྔོན་དུ་སོང་བ་
ལས་སེམས་རྩེ་གཅིག་པའི་ཏིང་ངེ་འཛིན་མངོན་དུ་གྱུར་པ་ཤིན་ཏུ་རྣལ་འབྱོར་ཏེ། རྣལ་འབྱོར་བཞི་ལ་བརྟེན་ནས་ཉམས་སུ་ལེན་པའོ། །དེས་ཐབས་སོང་། ཤེས་རབ་ནི་སེམས་ཀྱི་དེ་ཁོ་ན་ཉིད་

མངོན་དུ་རྟོགས་པ་སོ་སོར་རང་རིག་པའི་ཡེ་ཤེས་ཏེ། དེ་ཉིད་དབང་རྣོན་བྱིན་རླབས་དང་སྒོམ་བྱུང་གི་སྟོབས་ཀྱིས་མངོན་དུ་བྱེད་པ་དང་དབང་བརྟུལ་ཐོས་སོགས་ཀྱི་བརྒྱུད་དེ་མངོན་དུ་བྱེད་པའི་ཚུལ་ལོ། །
སྒྲུབ་པ་ལ་གཉིས་ཏེ། ཏིང་ངེ་འཛིན་གྱིས་འདས་པའི་དངོས་གྲུབ་དང་བཟླས་བརྗོད་ཀྱི་དངོས་གྲུབ་གཉིས་ཀ་སྒྲུབ་པའོ། །དང་པོ་ནི། ཏིང་འཛིན་གསུམ་དང་རྣལ་འབྱོར་བཞི་གང་ལ་བརྟེན་ཀྱང་རུང་།།
རང་གི་ལྷ་འཁོར་གསུམ་ཡོངས་དག་གི་མཆོད་པས་མཉེས་པར་བྱས་ནས། གཞན་དོན་དུ་ཕྱག་རྒྱ་བཞི་སྒྲུབ། དེ་གྲུབ་ནས་ཕྱག་རྒྱའི་ལས་རབ་འབྱམས་སྦྱར། དེ་ནས་མངོན་ཤེས་བསྒྲུབ་ཏེ་རང་རིགས་
ཀྱི་འཁོར་ལོ་དང་མཐུན་པའི་ཚོགས་གྲལ་དུ་ལྷ་གྲངས་དང་མཉམ་པའི་སྒྲུབ་པོས་དཀྱིལ་འཁོར་གྱི་རྣམ་པར་བྱས་ཏེ། འདོད་ཡོན་གྱི་རོལ་པ་གཉིས་སུ་མེད་པའི་ཏིང་ངེ་འཛིན་གྱི་ཡན་ལག་ཏུ་སྤྱོད་པས་
ལྷ་མཉེས་ཤིང་དབང་དུ་གྱུར་པའི་ཚུལ་གྱིས་འགྲུབ་ལ། གལ་ཏེ་མ་གྲུབ་ན་བསྐྱར་བ་སྤོགས་ཆོག་ལ་བརྟེན་ནས་འགྲུབ་པའོ། །གཉིས་པ་ལ་རྡོར་བཟླས་དང་། ཚིག་བཟླས་གཉིས་ལས། དང་པོ་ནི། བདག་

༄༅། །ཉིད་ལྷར་བསྐྱེད་པའི་མདུན་དུའང་ལྷ་བསྐྱེད་དེ། སྲོག་དང་དབང་པོ་ནང་དུ་བསྡུས་ནས་སྙིང་པོ་ཡིད་བཟླས་བྱ་ཞིང་རླུང་ཕྱིར་དབྱུང་བ་ན་མདུན་གྱི་ལྷ་ལ་དམིགས་ཏེ་བཟླ། ནང་དུ་འཇུག་
པ་ན། བདག་དང་ལྷ་ཐ་མི་དད་པར་བྱས་ལ་བཟླ་བ་ནི་ཀུན་རྫོབ་དམིགས་བཅས་དང་། བདག་དང་ལྷ་སྔགས་ཀྱིས་མཚོན་པའི་ཆོས་ཐམས་ཅད་སྟོང་ཉིད་ནམ་མཁའ་ལྟ་བུར་དག་པའི་ངང་ནས་ཡིད་
བཟླས་དང་། ཕྱིར་དབྱུང་བ་ན་ལྷའི་མཚན་མ་ཙམ་དྲན་པར་བྱ་ཞིང་། སླར་སྲོག་རྩོལ་ནང་དུ་བསྡུས་ཏེ་སེམས་རྩེ་གཅིག་པའི་ངོ་བོར་རོ་གཅིག་ཏུ་བྱ་བ་དོན་དམ་དམིགས་མེད་ཀྱི་རྡོར་བཟླས་ཏེ། དེ་
གཉིས་དབང་རྣོན་གྱི་བཟླ་ལུགས་སོ། །གཉིས་པ་ཚིག་བཟླས་ནི། དབང་བརྟུལ་གྱི་བཟླ་ལུགས་ཏེ། རང་རིགས་ཀྱི་ལྷའི་སྐྱིལ་ཀྲུང་བཅས། རིགས་གང་ཡིན་གྱི་ཁུ་ཚུར་བཅས་པའི་ལག་གཡོན་གྱིས་
རང་རིགས་ཀྱི་ཕྱག་མཚན་བཟུང་པ་གོས་ཀྱིས་གཡོགས། གཡས་པས་རིགས་དང་མཐུན་པའི་བགྲང་ཕྲེང་བླངས་དེ། རིགས་གང་ལ་ཤིས་པའི་སྒྲ་གདངས་ཀྱིས་བཟླ་བའོ། །དེ་ལྟར་ནང་གི་རྣལ་འབྱོར་

ཏིང་ངེ་འཛིན་གཙོ་བོར་ཉམས་སུ་ལེན་པར་གྱུར་པ་རྣལ་འབྱོར་ཡོ་གའི་རྒྱུད་དོ། །བསྲུང་བྱའི་ཚུལ་ཁྲིམས་ནི་རྣལ་འབྱོར་རྒྱུད་ཀྱི་རྩ་ལྟུང་བཅུ་བཞིནི། ཇི་ལྟར་དུས་གསུམ་མགོན་པོ་རྣམས། །ཞེས་
སོགས་རིགས་ལྔའི་སྡོམ་བཟུང་གི་སྐབས་སུ་གསུང་པ་ལྟར། དེ་བཞིན་གཤེགས་རིགས་ཀྱི་དམ་ཚིག་ལས། དཀོན་མཆོག་གསུམ་སྐྱབས་གནས་སུ་འཛིན་པ་སྟེ་གསུམ་རྡོ་རྗེའི་རིགས་ལ་རྡོ་རྗེ་དྲིལ་
བུ་ཕྱག་རྒྱ་སློབ་དཔོན་བཟུང་བས་བཞི། རིན་ཆེན་རིགས་ལ་སྦྱིན་པ་རྣམ་པ་བཞི་གཏོང་བ་སྟེ་བཞི། པདྨའི་རིགས་ལ་དམ་ཆོས་མ་ལུས་པ་འཛིན་པ་སྟེ་གཅིག ལས་ཀྱི་རིགས་ལ་སྔར་གྱི་སྡོམ་པ་
རྣམས་ཅི་ནུས་སུ་འཛིན་པ་དང་། མཆོད་པའི་ལས་ལ་འབད་པ་སྟེ་གཉིས། དེ་རྣམས་སྒྲུབ་པའི་བསླབ་བྱ་ཡིན་ལ། དེའི་ལྡོག་ཕྱོགས་བཅུ་བཞི་པོ་དེ་ཉིད་རྩ་ལྟུང་དུ་སློབ་དཔོན་ཀུན་སྙིང་བཞེད་པ་ཡིན།
དཀོན་མཆོག་སྤང་བ་སོགས་རྩ་ལྟུང་བཅུ་བཞིའོ། །དངོས་གྲུབ་ཐོབ་ཚུལ། དེ་ལྟར་རྡོར་བཟླས་ཀྱི་འཇིག་རྟེན་ལས་འདས་པའི་དངོས་གྲུབ་དང་ཚིག་བཟླས་ཀྱི་རྫས་དང་མཁའ་སྤྱོད་ཀྱི་རིག་འཛིན་

༄༅། །སོགས་འཇིག་རྟེན་པའི་དངོས་གྲུབ་བསྒྲུབས་ནས་འདས་པའི་དངོས་གྲུབ་ལ་སྦྱོར་ཞིང་མཐར་ཐུག་མི་ཚེ་གསུམ་ནས་ཕྱག་རྒྱ་ཆེན་པོ་འགྲུབ་ནས་རིམ་གྱིས་རིགས་ལྔ་སྟུག་པོ་བཀོད་པའི་
སར་མངོན་བྱང་ལྔའི་ཐབས་ཀྱི་ཡེ་ཤེས་ལྔའི་ངོ་བོར་འཚང་རྒྱ་བར་འདོད་དེ། ཀུན་བྱེད་ལས། ཡོ་ག་སྟུག་པོ་བཀོད་འདོད་པས། །མི་ཚེ་གསུམ་ན་གྲོལ་བར་འདོད། །ཅེས་དང་། ཐུགས་ཀྱི་སྒོ་
ལྕགས་ལས། གཟུང་འཛིན་བག་ཆགས་ལྔ་བྱང་ནས། །ཡེ་ཤེས་ལྔ་ཡི་རྩལ་དག་གིས། །སྟུག་པོ་བཀོད་པའི་ས་ནོན་ནས། །རིགས་ལྔ་འདུས་པའི་འབྲས་བུ་ཐོབ། །སྐྱེ་མེད་ཆོས་སྐུ་དག་པ་ན། །
སྐྱེ་མེད་སྒོ་ནས་འགྲོ་དོན་མཛད། །ཕྱག་རྒྱ་རིགས་ལྔ་ལོངས་སྤྱོད་ནས། །བྱང་ཆུབ་སེམས་དཔའི་འགྲོ་དོན་རྫོགས། །སྤྲུལ་པ་བྱེ་བ་ས་ཡ་ཡིས། །རིགས་དྲུག་པ་ལ་ཅིར་ཡང་སྟོན། །ཞེས་སོ། །
དེ་ལྟར་ཡོ་གའི་ལམ་བཀོད་ཚུལ་གྱི་གཞི་མ་ནོར་བ་ཇི་ལྟ་བ་ལ་བརྟེན་ནས་རྣམ་པར་གྲོལ་བར་ཤོག་ཅེས་སྨོན་པའོ། །བཞི་པ་རྣལ་འབྱོར་བླ་ན་མེད་པ་ལ། །བསྐྱེད་པ་མ་ཧཱ་ཡོ་གའི་ལམ་ལ་སྨོན་པ་དང་། 

རྫོགས་པ་ཨ་ནུ་ཡོ་གའི་ལམ་ལ་སྨོན་པ་དང་། རྫོགས་པ་ཆེན་པོ་ཨ་ཏི་ཡོ་གའི་ལམ་ལ་སྨོན་པ་དང་གསུམ་ལས། དང་པོ་ལ་སྨིན་གྲོལ་གཉིས་ལས། དང་པོ་དབང་ནི། རྒྱུ་དབང་བསྐུར་བས་རགས་པའི་
ཕུང་སོགས་རྣམས། །ཕྱི་ནང་སྣོད་བཅུད་གཞལ་ཡས་ལྷ་རྣམས་སུ། །དག་པའི་སྐུ་དང་མཆོག་དབང་གསུམ་བསྐུར་ནས། ཞེས་ཚིག་རྐང་གསུམ་གྱིས་བསྟན་ལ། སྤྱིར་གྱིས་རྒྱུ་ལམ་འབྲས་བུའི་དབང་
ཙམ་དུ་དབྱེ་བ་ནི་གསར་རྙིང་ཀུན་མཐུན་ཡང་། བྱེ་བྲག་འཇོག་ལུགས་མི་འདྲ་བས་ཁ་ཅིག་དབང་དང་པོ་ཐོབ་པ་རྒྱུ། དེ་ནས་རང་གིས་ལེན་པའམ་གཞན་ནས་ཐོབ་པ་ལམ། འབྲས་བུ་འོད་ཟེར་ཆེན་
པོའམ་ཟབ་གསལ་གཉིས་མེད་ཀྱི་དབང་ལ་བཞེད། ཁ་ཅིག་བུམ་དབང་རྒྱུ། གསང་ཤེར་ལམ། ཚིག་དབང་འབྲས་བུར་བཞེད། ཁ་ཅིག་ཕྱི་གཟུགས་བརྙན་གྱི་དཀྱིལ་འཁོར་ལ་བརྟེན་ནས་དབང་བསྐུར་
བ་རྒྱུ་དབང་། ནང་རྡོ་རྗེ་སློབ་དཔོན་གྱི་ལུས་དཀྱིལ་ལ་བརྟེན་ནས་དབང་བསྐུར་བ་ལམ་དབང་། དོན་དམ་ཡེ་ཤེས་ཀྱི་དཀྱིལ་འཁོར་ལ་བརྟེན་ནས་དབང་བསྐུར་བ་འབྲས་བུའི་དབང་དུ་བཞེད་ཀྱང་། འདི་

༄༅། །ལྟར་རྒྱུ་དུས་ཀྱི་དབང་ཐོག་མར་བསྐུར་ཏེ་མ་སྨིན་པ་སྨིན་བྱེད་ཀྱི་དབང་ཡིན་པས་ལམ་གྱི་སྔོན་དུ་འགྲོ་དགོས་པའི་ཕྱིར། ལམ་དུས་ཀྱི་དབང་ནི་དུས་ལ་ནམ་བབ་པའི་ཚེ་བསྐུར་ཏེ། ལམ་
གྱི་བོགས་འདོན་ཡིན་པའི་ཕྱིར། འབྲས་དུས་ཀྱི་དབང་ནི་ཐ་མར་བསྐུར་ཏེ། ལམ་མཐར་ཕྱིན་ནས་མཐར་ཐུག་སངས་རྒྱས་ཀྱི་ས་ལ་སྦྱོར་བྱེད་ཡིན་པའི་ཕྱིར་རོ། །དེས་ན་ཕྱི་མ་གཉིས་པོ་གྲོལ་བྱེད་།
ལམ་དབང་ཡིན་ནོ། །སྤྱིར་ནང་རྒྱུད་གསུམ་ལ་ཡང་། བསྐྱེད་རྫོགས་རྫོགས་ཆེན་གསུམ་ཀ་ཡོད་ཀྱང་། བསྐྱེད་རིམ་གཙོ་བོར་སྟོན་པ་མ་ཧཱ། རྫོགས་རིམ་གཙོ་བོར་སྟོན་པ་ཨ་ནུ། དེ་གཉིས་ཀྱི་རྩོལ་
བྲལ་རྫོགས་པ་ཆེན་པོ་སྟེ། སེམས་ཉིད་ངལ་གསོ་ལས། མ་ཧཱས་རླུང་དང་བསྐྱེད་རིམ་ཐབས་གཙོ་ལ། །ཨ་ནུས་ཁམས་དང་རྫོགས་རིམ་ཤེས་རབ་གཙོ། །ཨ་ཏིས་ཐམས་ཅད་གཉིས་མེད་ཡེ་ཤེས་གཙོ། །
ཞེས་སོ། །དེ་ཡང་རིག་པའི་ཆོ་འཕྲུལ་དུ་སྣང་བ་མ་ཧཱ། རང་རིག་པའི་རྩལ་དུ་སྣང་བ་ཨ་ནུ། རིག་པ་རང་སྣང་བ་ཨ་ཏི་སྟེ། རྗེ་དགའ་རབ་རྡོ་རྗེས། ཆོ་འཕྲུལ་རྩལ་དང་རང་སྣང་བའོ། །ཞེས་པའི་

དོན་ནི། ཆོས་ཐམས་ཅད་སེམས་ཉིད་སྣང་སྟོང་དབྱེར་མེད་ཀྱི་ཆོ་འཕྲུལ་དུ་རྟོགས་པ་མ་ཧཱ་ཡོ་ག ཆོས་ཐམས་ཅད་སེམས་ཉིད་དབྱིངས་ཡེ་གཉིས་སུ་མེད་པའི་རྩལ་དུ་རྟོགས་པ་ཨ་ནུ། ཆོས་ཐམས་
ཅད་སེམས་ཉིད་ཡེ་ནས་སྐྱེ་འགག་མེད་པའི་རང་བྱུང་གི་ཡེ་ཤེས་རང་སྣང་བར་རྟོགས་པ་ཨ་ཏི་སྟེ་ལྟ་བའི་སྒོ་ནས་ཁྱད་པར་དབྱེ་བའོ། །མ་ཧཱ་ཡོ་གའི་ཐེག་པ་ནི། ཐབས་བསྐྱེད་པའི་རིམ་པ་ལ་གཙོ་
བོར་བརྟེན་པའི་སྒོ་ནས་ལྷག་པའི་བདེན་པ་དབྱེར་མེད་ཀྱི་དོན་ལ་རྟོགས་གོམས་ཀྱི་སྦྱོར་བས་གྲོལ་བའི་རང་བཞིན་ཏེ་མ་ཧཱ་ཡོ་གའི་སྒྲ་ལས་རྣལ་འབྱོར་ཆེན་པོ་སྟེ། གཉིས་མེད་ཀྱི་དོན་ལ་བློ་འབྱོར་
པས་ཡོ་ག་ཕྱི་པ་ལས་ཆེས་འཕགས་པའི་ཕྱིར་རོ། །འཇུག་སྒོ་ཕྱི་འཇུག་ནི་དབང་སྟེ། ཐུན་མོང་བ་བུམ་དབང་གི་སྟེང་དུ་ཐུན་མིན་མཆོག་དབང་གོང་མ་གསུམ་བསྣན་པས་དབང་བཞི་བསྐུར་བར་བྱ་
བ་སྟེ། རྩ་རྒྱུད་ཕྱི་མ་ལས། སློབ་དཔོན་གསང་བ་ཤེས་རབ་དང་། །དེ་མ་ཐག་པ་བཞི་པ་སྟེ། །ཞེས་སོ། །དེ་ཡང་བུམ་དབང་ལ་ཕན་ནུས་གཉིས་སུ་ཕྱེ་བས་ལྔར་འགྱུར་ཏེ། རྡོ་རྗེ་ལས་རིམ་ལས།

༄༅། །དབྱེ་བ་རྣམ་པ་ལྔ་རུ་འགྱུར། །བདག་ཕན་ནུས་པ་གཉིས་ཀའི་ལས། ཞེས་སོ། །དེ་ལ་སྨིན་བྱེད་ཀྱི་དབང་ཅུང་ཟད་བཤད་པ་ལ། དྲིལ་བུ་བས། དབང་བསྐུར་དཀྱིལ་འཁོར་སྔོན་འགྲོ་བར། །
རྡོ་རྗེ་འཆང་གིས་གསུངས་པ་སྟེ། །ཞེས་པས། གང་དུ་གཞུགས་བྱའི་དཀྱིལ་འཁོར་ལ། མཎྜ་ལའི་སྒྲ་ལས། མཎྜ་ནི་སྙིང་པོའམ་བཅུད་དང་། ལ་ནི་འཛིན་པའམ་ལེན་པ་ཏེ། སྙིང་བོའི་ཡོན་ཏན་གྱི་
གཞི་འཛིན་ཅིང་ལེན་པར་བྱེད་པས་དཀྱིལ་འཁོར། །དེ་ལ་རང་བཞིན་ཡེ་ཤེས་ཀྱི་དཀྱིལ་འཁོར་དང་། ལྷག་པ་ཏིང་ངེ་འཛིན་གྱི་གཟུགས་བརྙན་སྤྲུལ་པའི་དཀྱིལ་འཁོར་དང་། རིག་པ་ཉམས་ཀྱི་དཀྱིལ་
འཁོར་དང་ལྷག་པ་གཟུགས་བརྙན་གྱི་དཀྱིལ་འཁོར་དང་བཞི་ལས། དང་པོ་གསུམ་ནི། རིམ་པར་སློབ་དཔོན་རྫོགས་པའི་སངས་རྒྱས་དང། མཐར་ལམ་པ་དང་། མཐོང་སྒོམ་ལ་གནས་པས་སློབ་
པ་ས་བཅུ་རྒྱུན་མཐའི་བྱང་སེམས་དང་། མཐོང་སྒོམ་དང་ཚོགས་སྦྱོར་གྱི་ཡོན་ཏན་མཐར་ཕྱིན་པ་རྣམས་ལ་གང་དུ་དབང་བསྐུར་བའི་དཀྱིལ་འཁོར་དུ་དབང་སྐུར་བ་པོ་འཕགས་པ་རྣམས་ཀྱི་སྤྱོད་

ཡུལ་ཡིན་ཞིང་། དེ་ལས་འདིར་དཀྱིལ་འཁོར་བཞི་པ་ཏིང་ངེ་འཛིན་ལ་བརྟེན་པ་རྗེས་མཐུན་ཐོབ་པ་ཡན་ཆད་ཀྱི་སློབ་དཔོན་མཚན་ཉིད་ལྡན་པས། སྐལ་ལྡན་གྱི་སློབ་མ་ལྷག་པ་གཟུགས་བརྙན་གྱི་
དཀྱིལ་འཁོར་དུ་དབང་བསྐུར་བ་ཡིན་ལ། དེ་ལ་འདུལ་བྱའི་དབྱེ་བས། སྐལ་དམན་འཇུག་པ་རྡུལ་མཚོན་འབྲིང་རས་བྲིས། རབ་ཚོམ་བུ་ལྟ་བུར་དམིགས་ཏེ་རྟེན་ཅུང་ཟད་ལ་བརྟེན་ནས་བསྐུར་རུང་
བ་ཡོད་དེ། བདེར་འདུས་དབང་ཆོག་ལས། དཀྱིལ་འཁོར་གང་དུ་དབང་བསྐུར་ན། །རབ་འབྲིང་ཐ་མར་གསུངས་པ་ཡི། །མེ་ཏོག་བྲིས་སྐུ་རྡུལ་ཚོན་གསུམ། །དཀྱིལ་འཁོར་གསུམ་དུ་དབང་བསྐུར་རོ། །
ཞེས་སོ། །སྐབས་དོན་དབང་བཞི་ལ་ལྟོས་ནས་རྒྱུ་རྟེན་གྱི་དཀྱིལ་འཁོར་བཞི་སྟེ། བུམ་དབང་ལ་ཕྱི་ལྷག་པ་གཟུགས་བརྙན་གྱི་དཀྱིལ་འཁོར་རྡུལ་ཚོན་རས་བྲིས་ཚོམ་བུའི་དཀྱིལ་འཁོར། མཆོག་
དབང་གསུམ་ལ་སྤྱིར་བདག་གི་དེ་ཁོ་ན་ཉིད་ནང་ལུས་རྩ་བའི་དཀྱིལ་འཁོར་ཁྱད་པར་གསང་དབང་ལ་སྔགས་ཀྱི་དེ་ཁོ་ན་ཉིད་ཡི་གེ་བྷ་གའི་དཀྱིལ་འཁོར། ཤེར་དབང་ལ་ལྷའི་དེ་ཁོ་ན་ཉིད་ཀུན་རྫོབ་

༄༅། །བྱང་ཆུབ་སེམས་ཀྱི་དཀྱིལ་འཁོར། དབང་བཞི་པ་ལ་ཡེ་ཤེས་ཀྱི་དེ་ཁོ་ན་ཉིད་དོན་དམ་བྱང་ཆུབ་ཀྱི་སེམས་སྙིང་པོ་ཡེ་ཤེས་རླུང་གི་དཀྱིལ་འཁོར་ཏེ་དེ་ལྟར་ཡང་། དྲིལ་བུ་པས། རི་མོར་
གནས་པའི་ལས་དང་ནི། །ཐིག་དང་ཚོན་དབྱེའི་རིམ་པ་བསྟན། །ཞེས་བུམ་དབང་གི་དཀྱིལ་འཁོར་དང་། གསང་འདུས་ལས། བྷ་གའི་དཀྱིལ་འཁོར་ཞེས་བྱར་བཤད། །བྱང་ཆུབ་སེམས་ཀྱང་དཀྱིལ་
འཁོར་ཉིད། །ལུས་ཀྱི་དཀྱིལ་འཁོར་ཉིད་དུ་བརྗོད། །དཀྱིལ་འཁོར་གསུམ་དུ་གསུངས་པ་ཡིན། །ཞེས་དབང་གོང་མ་གསུམ་གྱི་དཀྱིལ་འཁོར་བསྟན་ལ། དབང་བསྐུར་བའི་རིམ་པ་རྒྱུ་གཉིས་རྐྱེན་
བཞི་ཚོགས་པ་ལས་འབྱུང་སྟེ། མཚུངས་ལྡན་གྱི་རྒྱུ་གཞི་རང་བཞིན་ལྷུན་གྲུབ་ཀྱི་དཀྱིལ་འཁོར་ཆེན་པོ་ཕུང་ཁམས་སྐྱེ་མཆེད་རྟེན་དང་བརྟེན་པ་སྟེ། རྩ་སྤྲུལ་སྐུའི་རྟེན་ཅན་བུམ་དབང་བསྐུར་ཡུལ།
རླུང་ལོངས་སྐུའི་རྟེན་ཅན་གསང་དབང་བསྐུར་ཡུལ། ཀུན་རྫོབ་ཁམས་ཐིག་ལེ་ཆོས་སྐུའི་རྟེན་ཅན་ཤེར་དབང་བསྐུར་ཡུལ། དོན་དམ་པ་མི་ཤིགས་པའི་ཐིག་ལེ་ངོ་བོ་ཉིད་སྐུའི་རྟེན་ཅན་བཞི་བ་བསྐུར་

ཡུལ་ཡིན་ཏེ། དབང་བསྐུར་རྒྱལ་པོའི་རྒྱུད་ལས། དབང་མཆོག་རང་ལ་མེད་གྱུར་ན། །བསྐུར་པས་ཐོབ་པར་ག་ལ་འགྱུར། །བྲ་སྲན་འབྲས་སུ་དབང་བསྐུར་ཡང་། །དེ་ལ་འབྲས་ཀྱི་དངོས་སྣང་མེད། །
ཅེས་སོ། །དེ་ལྟར་རྩོལ་བས་གསར་སྒྲུབ་མ་ཡིན་པར་ཡེ་ནས་རང་ཆས་ཉིད་དེ་མཚུངས་ལྡན་གྱི་རྒྱུ་དང་། ཞིང་ལ་ལོ་ཏོག་སྨིན་པའི་དཔེ་ལྟར་སློབ་དཔོན་གྱི་རྟོག་ཚོགས་སུ་སྣང་བ་ཆོས་ཅན་ཀུན་རྫོབ་།
ཀྱི་བདེན་པ་ཉིད་དུ་དག་པ་ཏིང་ངེ་འཛིན་གྱི་ནུས་པས་གཟུགས་བརྙན་ཅན་དང་ལྷན་ཅིག་བྱེད་པའི་རྒྱུའི་རྟེན་ཅིང་འབྲེལ་འབྱུང་གིས་དབང་གི་བྱ་བ་སྒྲུབ་པ་ལ་བརྟེན་ནས་སློབ་མའི་རྒྱུད་དག་པར་བྱེད་
པའོ། །རྐྱེན་བཞི་ནི། སྣོད་དུ་རུང་བའི་སློབ་བུ་ནི་རྒྱུའི་རྐྱེན་དང་། ལྟ་དགོངས་མཐོན་པོ་དང་ལྡན་པའི་སློབ་དཔོན་བདག་པོའི་རྐྱེན་དང་། རྫས་སྔགས་ཏིང་ངེ་འཛིན་གྱི་ནུས་པའི་ཆོ་ག་མཁྱེན་པ་
དམིགས་པའི་རྐྱེན་དང་། དབང་དེ་དག་གཅིག་ལ་གཅིག་ལྟོས་ཀྱི་དབང་སྔ་མ་སྔ་མས་གོ་ཕྱེ་ནས་ཕྱི་མ་ཕྱི་མ་འབྱུང་བ་དེ་མ་ཐག་རྐྱེན་ནོ། །དེ་ཡང་དབང་བསྐུར་བྱེད་པ་པོ་སློབ་དཔོན་གྱིས་ལས་ནི་

༄༅། །རྒྱུད་སྦྱངས་པའི་སློབ་བུ་སྣོད་ལྡན་ལ། བྱེད་པ་རྫས་སྔགས་ཏིང་འཛིན་གསུམ་འཛོམ་པའི་ཆོ་ག་ཁྱད་པར་ཅན་གྱིས་བྱ་བ་སློབ་བུའི་རྒྱུད་བྱིན་གྱིས་རླབས་པའི་ཁྱད་པར་ལས་སེམས་རྒྱུད་
ལ་གནས་པའི་རང་སྐལ་གྱི་དྲི་མ་ཅི་རིགས་དག་པའམ་ཉམས་སྨད་པར་བྱས་ཤིང་། ཐོབ་བྱ་རང་གནས་ཀྱི་ཡེ་ཤེས་ཅི་རིགས་གསོས་ཐེབས་པའི་མཐུས། ལམ་རིམ་པ་གཉིས་ཀྱི་ཡེ་ཤེས་མངོན་དུ་།
སྐྱེས་སམ་སྐྱེ་ངེས་ཀྱི་ནུས་རུང་དུ་སྨིན་པར་བྱས་པས་རྒྱུད་འགྱུར་བའི་ཁྱད་པར་གང་ཡིན་པ་ཐོབ་པ་སྟེ། རྒྱུད་ལས། གང་གིས་གང་ལ་དབང་བསྐུར་བས། །རྒྱུད་དག་ནུས་པ་ཐོབ་ཕྱིར་དབང་། །ཞེས་སོ།
ཨ་བྷི་ཥིཉྩའི་སྒྲ་ལས་མངོན་པར་གཏོར་བའམ་བླུགས་པས་ན་དབང་སྟེ། སྦྱང་བྱའི་དྲི་མ་གཏོར་ཞིང་ལམ་སྒོམ་རུང་དང་འབྲས་བུ་ཐོབ་རུང་གི་ནུས་པ་འཇོག་པའི་ཕྱིར་ཏེ། དགྱེས་རྡོར་ལས། གཏོར་
དང་བླུགས་པ་ཞེས་བྱ་བ། །དེས་ན་དབང་ཞེས་བརྗོད་པར་བྱ། །ཞེས་སོ། །གང་གིས་བསྐུར་བའི་སློབ་དཔོན་ཕྱི་ནང་གསང་བའི་དེ་ཉིད་བཅུ་ཕྲག་གསུམ་སྔོན་དུ་བསྟན་པ་དང་ལྡན་པས་དུས་གྲངས་

རྟགས་ཀྱི་བསྙེན་པ་ཁ་སྐོང་སྦྱིན་སྲེག་དང་བཅས་པ་སྔོན་དུ་སོང་བས། གང་ལ་བསྐུར་བའི་སློབ་མ་དད་བརྩོན་ཤེས་རབ་གཏོང་ཕོད་ཆེ་ཞིང་། སྒོམ་སྒྲུབ་དང་དམ་ཚིག་ལ་ཡིད་བརྟེན་པ་ལ་སོགས་པའི་
ཡོན་ཏན་དང་ལྡན་པ་སྟེ། མན་ངག་གསང་བ་ལས། དད་བརྩོན་བརྟུལ་ཞུགས་ལྡན་པ་སྣོད། །ཅེས་སོ། །ཇི་ལྟར་བསྐུར་བའི་ཆོ་ག་ནི། ཧེ་རུ་ཀ་འདུས་པའི་རྒྱུད་ལས། དང་པོ་ས་ཡི་ཆོ་ག་སྟེ། །གཉིས་པ་
ལ་ནི་སྟ་གོན་གནས། །གསུམ་པ་འཇུག་པའི་ཆོ་ག་བྱ། །ཞེས། དང་པོ་སའི་ཆོ་ག་བརྟག་པ་གནམ་ས་བར་གསུམ་བརྟག བྱེ་བྲག་ལྟོ་འཕྱེའི་ལྟོ་བ་ཐད་ནས་བརྐོས་ལ་ཟུག་རྔུ་བསལ་བ་དང་། བསླང་
བ་སྣང་བ་མི་དང་མི་སྣང་བ་ས་བདག་ལ་རིན་འཇལ་བདེན་བརྗོད་ཀྱིས་བསླང་བ་དང་། སྦྱང་པ་ལས་མེ་སྔགས་རྒྱས་སྦྱང་བ་དང་། བཟུང་བ་ཁྲོ་བོའི་སྙེམས་པས་བགེགས་ལ་བཀའ་བསྒོ་འབར་བའི་
སྤྱན་དང་རྡོ་རྗེའི་འགྲོས་ཀྱིས་ས་གཞི་རྡོ་རྗེའི་རང་བཞིན་དུ་བརླབ། བསྲུང་བ་ཁྲོ་བཅུའི་ཕུར་བུ་གདབ་པའོ། །གཉིས་པ་སྟ་གོན་ལྷ་སྟ་གོན་ལྷ་གནས་སོ་སོར་དྲིའི་ཐིག་ལེར་ཚོམ་བུར་བཀོད། ལྷ་

༄༅། །བསྐྱེད་བསྟིམ་མཆོད་བསྟོད་སྙན་གསན་དབབ་སྟེ་ནམ་མཁར་བཏེགས་པ་དང་། བུམ་པ་སྟ་གོན་མཚན་ཉིད་དང་ལྡན་པའི་ལྷ་གྲངས་དང་མཉམ་པའམ། རྣམ་རྒྱལ་དང་ལས་བུམ་ཙམ་དུ་བསྡུས་
ཀྱང་རུང་། ཆས་ལྡན་རྫས་དང་དྲི་ཆུས་བཀང་བ་བཀོད། རྣམ་རྒྱལ་དཀྱིལ་འཁོར་ཡོངས་རྫོགས་དང་། ལས་བུམ་དུ་ལས་ལྷ་གང་ཡིན་བསྐྱེད་བསྟིམ་མཆོད་བསྟོད་བཟླས་པ་བྱས་མཐར་འོད་ཞུ་བྱ། མདོ་
སྒྱུ་འཕྲུལ་སོགས་ལས་ལས་བུམ་ནི། རྡོར་དྲིལ་ཐོད་ཆུ་ཐིག་ཚོན་དང་བཅས་ཏེ་ཡན་ལག་རབ་གནས་ཀྱི་ཆོ་ག་ཟུར་དུ་མཛད་དོ། །སློབ་མ་སྟ་གོན་ཡོལ་བའི་ཕྱི་རོལ་ནས་ཁྲུས་བྱས་བགེགས་བསྐྲད་
མཎྜལ་ཕུལ། གསོལ་བ་བཏབ་ལ་སྤྲོ་བ་བསྐྱེད་ཅིང་ཆོས་ལ་ཉན་པར་བསྐུལ་ནས། ཇི་ལྟར་རིགས་པའི་སྡོམ་པ་བཟུང་ལྷར་བསྐྱེད་དེ་རྡོ་རྗེ་གསུམ་དུ་བྱིན་གྱིས་བརླབས་པ་ལ་མཆོད་བསྟོད། དེ་ནས་
དངོས་གྲུབ་ཀྱི་མཚན་ལྟས་མངོན་དུ་བརྟག་ཕྱིར་སོ་ཤིང་དོར། རྨི་ལམ་བརྟག་ཕྱིར་རྨི་ལམ་གསལ་བ་ལ་སྡིག་སྒྲིབ་དག་ཕྱིར་ཁྱོར་ཆུ་བླུག བར་ཆད་སྲུང་ཕྱིར་སྲུང་སྐུད་བཏགས། རྨི་ལམ་གསལ་

ཕྱིར་རྩྭ་ཀུ་ཤའི་སྔས་སྟན་བྱིན། དེ་ཡང་རྫས་བཞི་ལས་སོ་ཤིང་སྦྱིན་པ་བུམ་དབང་གི་སྔོན་འགྲོ་ཡིན། རང་ཉིད་སློབ་ལམ་མཐར་ཕྱིན་ནས་བྱང་ཆུབ་ཀྱི་ཤིང་ལ་སྐུ་རྒྱབ་བརྟེན་པ་མཚོན། ཁྱོར་ཆུ་
གསང་དབང་གི་སྔོན་འགྲོ་ཡིན་ཏེ། བླ་མ་ཡབ་ཡུམ་གྱི་བྱང་སེམས་ལྕེར་བཞག་པ་མཚོན། དཔུང་པར་སྲུང་སྐུད་བཏགས་པ་ཤེར་དབང་གི་སྔོན་འགྲོ་ཡིན་ཏེ། ཐིག་ལེ་འཛག་མེད་དུ་འཛིན་པ་མཚོན། །
ཀུ་ཤའི་སྔས་སྟན་ཚིག་དབང་གི་སྔོན་འགྲོ་ཡིན། རང་ཉིད་མངོན་སངས་རྒྱས་དུས་ཀུ་ཤའི་སྟན་ལ་མཉམ་པར་བཞག་པ་མཚོན་པའོ། །ཤིས་པ་བརྗོད། རྨི་ལམ་བརྟགས། ངན་ན་བཟློག་པའི་ཆོ་ག་བྱ་
བ་ཉིད་དོ། །གསུམ་པ་འཇུག་པའི་ཆོ་ག་ལ། དཀྱིལ་འཁོར་བྲི་བ་ཐིག་ཡེ་ཐིག་ནམ་མཁར་གདབ། དེ་བཞིན་ས་ལ་ལས་ཐིག་གདབ། ཆ་དབྱེ་བ་ཟླུམ་སྐོར་ཕྱི་ནང་སོགས་དཀྱིལ་ཆོག་ལྟར། ཚོན་ལག་
པ་བྱིན་རླབས་བྱས་ནས་དབུས་ཀྱི་ཕུར་ཁུང་འབྱུང་བ་རིམ་བརྩེགས་བློ་ལས་གཞལ་ཡས་བསམས་ནས་ཚོན་བླུགས། དབང་ལྡན་ནས་བརྩམས་ཏེ་རྩིག་པ་སྒོ་ཚད་གཅིག་ཙམ་བྲིས་པ། ཕྱིར་སྦྲེལ་ཚེ་

༄༅། །པྲ་བརྟགས། ལྷ་གནས་སུ་སྐུ་ཕྱག་རྒྱ། གསུང་ཡིག་འབྲུག ཐུགས་ཕྱག་མཚན་ནམ་རང་མདོག་གི་ཐིག་ལེ་བྱ། ཡང་ན། རྔམ་གློག་ལས། གཙོ་བོ་གཟུགས་སུ་རྫོགས་པར་བྲི། །འཁོར་
རྣམས་ཕྱག་རྒྱ་དག་ཏུ་བྱ། །ཕལ་བ་དག་ལ་ཡིག་འབྲུས་སོ། །ཞེས་སོ། རྒྱན་དགྲམ་པ། དཀྱིལ་འཁོར་དྲ་བྱེད་ཁ་དགབ་དཀྲི་བ། ཕྱོགས་ཕྱོགས་ལ་དར་༤མདའ་༤གྲི་༤ཕུར་པ་༤སོགས་ཀྱིས་བརྒྱན་།
པ་དང་། དབང་རྫས་མཆོད་རྫས་ཚུལ་བཞིན་དུ་བཤམས་པའོ། །སྒྲུབ་ཅིང་མཆོད་པ་ལ། སྦྱོར་བ་དཀྱིལ་འཁོར་རབ་གནས་ནི། རྔམ་གློག་ལས། དཀྱིལ་འཁོར་ལ་སོགས་གང་བྱས་ཀྱང་། །རབ་གནས་
ཡེ་ཤེས་མི་ལྡན་ན། །ཚོགས་དང་བྲི་བའི་ནུས་པ་མེད། །ཅེས་པ་ལྟར་རྡུལ་ཚོན་དུ་མ་ཟད། རས་བྲིས་གསར་བ་ཡིན་ན་རབ་གནས་བྱ་དགོས་སོ། །སྒྲུབ་མཆོད་དངོས་ལ། བདག་མདུན་སོ་སོར་བསྒོམས་
ནས་མི་བསྲེ་བ་ཐ་དད་དུ་སྒྲུབ་པ་དང་། ཐོག་མར་བདག་མདུན་སོ་སོར་བསྒོམས་པ་བསྲེས་ནས་བུམ་པ་སྒྲུབ་པ་ཐ་མི་དད་དང་། ཐོག་མ་ནས་བདག་མདུན་བུམ་གསུམ་དམ་ཚིག་གི་དཀྱིལ་འཁོར་གཅིག་

གིས་བསྡུས་ཏེ་བསྒོམ་ལ། བཟླས་པའི་དུས་འཛབ་ཁང་དབྱེ་བའི་ཆོ་གས་སོ་སོར་ཕྱེ་ནས་བཟླ་ཞིང་། ཁྱད་པར་བུམ་པ་ལ་གཟུངས་ཐག་བཏགས་ཏེ་བཟླས་མཐར་འོད་ཞུ་བྱ་བ་ཡིན་ནོ། །ཡང་བདག་
མདུན་སོ་སོར་བསྲེ་བའི་ཕྱོགས་ལ་བདུན་བསྲེས་དང་། དྲུག་བསྲེས་སོགས་ཀྱི་ཐ་སྙད་འབྱུང་མོད། རང་ལུགས་སྔ་འགྱུར་བའི་ཕྱོགས་ལ་ཐོག་མ་ནས་ཐ་མི་དད་དུ་སྒོམ་པ་ལ་ཕྱག་ལེན་མཛད་པ་གཙོ།
ད་ལ་གསལ་བའི་རབ་གནས་ཀྱི་དུས་སམ། རས་བྲིས་རྙིང་པ་ལྟ་བུ་རབ་གནས་མི་དགོས་པའི་སོགས་ལ་དངོས་གཞིའི་ཉིན་དང་པོའི་དུས། ཏིང་འཛིན་དམ་ཚིག་གི་དཀྱིལ་འཁོར་དང་། རང་བཞིན་
ཡེ་ཤེས་ཀྱི་དཀྱིལ་འཁོར་དང་། སྔར་སྟ་གོན་གྱི་དཀྱིལ་འཁོར་ནམ་མཁར་བཏེགས་པ་སྙིམ་ནས་གསུམ་བསྲེས་ཀྱི་ཐ་སྙད་མཛད་དེ། སྤྱི་མདོའི་འགྲེལ་པ་ལུང་བསྟན་མ་ལས། དེ་ནས་ལེའུ་བཅུ་
གཉིས་པ་ཚོགས་ཆེན་འདུས་པའི་ལུགས་ཀྱི་དཀྱིལ་འཁོར་བྲི་བ་དང་། རྒྱན་དགྲམ་པ་དང་། སྔོན་དུ་འགྲོ་བ་བྱས་ལ་དཀྱིལ་འཁོར་གསུམ་བསྲེ་བ་དང་མཆོད་པ་ལ་སོགས་པ་བྱའོ། །ཞེས་བསྟན་ནོ། ། 

༄༅། །གང་ལྟར་ཡང་སྒྲུབ་པ་པོས། ཏིང་འཛིན་བསམ་ཡས་ཀྱི་སྣང་ངོར་མ་དག་པའི་སྣོད་བཅུད་ཀྱི་སྣང་བ་ནུབ་སྟེ། རྟེན་དང་བརྟེན་པར་བཅས་པ་དག་པ་རབ་འབྱམས་དཀྱིལ་འཁོར་གྱི་འཁོར་
ལོར་འཆར་ཞིང་ཞེན་པས་མ་བསླད་པར་སློབ་པ་གནད་གལ་པོ་ཆེ་ཡིན། དེ་ལྟར་བསྒོམ་པ་ལ་མཆོད་བསྟོད་བྱ་བ་སོགས་དཀྱིལ་འཁོར་སྒྲུབ་ཅིང་མཆོད་པའི་ཆོ་གའོ། །དེར་འཇུག་པ་ལ། སློབ་དཔོན་
འཇུག་པ་ནི། ཧེ་རུ་ཀ་འདུས་པ་ལས། ལུས་དང་ལྡན་པའི་ལྟས་ཐོབ་ནས། །རྣལ་འབྱོར་བདག་ཉིད་འཇུག་པར་བྱ། །ཞེས་པས། སློབ་མ་ཇི་ལྟར་འཇུག་པའི་ཆོ་གས་བདག་ཉིད་ཞུགས་ཏེ་བདག་
འཇུག་གིས་དབང་བླང་བའམ། ཡང་ན། གསང་སྙིང་ལས། ཀུན་བྱས་དབང་ཕྱུག་རིག་པས་འཇུག ཅེས་པ་ལྟར། རང་སྣང་གི་དཀྱིལ་འཁོར་དུ་འཇུག་པའི་ཚུལ་གྱིས་ཨོཾ། ཡེ་ཤེས་རྒྱལ་པོའི་སྐུ་གསུང་
ཐུགས་སོགས་ཀྱིས། རིག་པའི་མེ་ཏོག་དོར་བས་ཀྱང་བདག་ཉིད་འཇུག་པའི་གོ་ཆོད་དོ། །དེ་ནས་སློབ་མ་འཇུག་པ་ནི། གསང་སྙིང་ལས། དོན་ནི་སློབ་མ་གཞུགས་པར་བྱ། །ཞེས་པས། ཕྱི་ལྷག་

པ་གཟུགས་བརྙན་གྱི་དཀྱིལ་འཁོར་དུ་གཞུགས་པ་ལ། སློབ་བུ་རྣམས་དཀྱིལ་འཁོར་ཁང་པའི་ཕྱི་རོལ་ལམ། ཡོལ་བའི་ཕྱི་རོལ་དུ་ལས་བུམ་གྱིས་ཁྲུས་བྱས་བགེགས་ལ་གཏོར་མ་བྱིན་ཏེ་བདེན་
སྟོབས་ཀྱིས་སྤྲད་པ་དང་། སྲུང་འཁོར་རིམ་པ་ལྔ་བསྐོར་བའི་མེ་རླུང་ཆུས་ར་བ་སོགས་བསྒོམ། ཀུན་སློང་བཅོས་མིན་ཐུན་མོང་གི་བློ་སྦྱོང་བས་ཆོས་བཤད་ཕྱག་དང་མཎྜལ་སྔོན་དུ་འགྲོ་བས་གདོང་
གཡོགས་ཏེ་མེ་ཏོག་གི་ཕྲེང་བ་ཐོགས་ལ་གསོལ་བ་གདབས། འདོད་དོན་དྲི། ལན་གསོལ། ཐུན་མོང་དང་ཁྱད་པར་གྱི་སྡོམ་པ་བྱིན་ཏེ་བདེན་གཉིས་ཟུང་འཇུག་གི་སེམས་བསྐྱེད་ཅིང་བརྟེན་པར་བྱས་
ནས་ཡོལ་བའི་ནང་དུ་དྲངས་པའི་ཚེ་སྔགས་རྒྱས་སྒོ་བཞི་ཕྱིས་ནས་ལས་ཀྱི་རྡོ་རྗེའི་ཁྲིད་དེ་ཚད་མེད་བཞིའི་འཇུག་པས་ཞུགས་ལ་ཕྱག་བྱ་བ་རྣམས་སོ། །ནང་ཡེ་ཤེས་ཀྱི་དཀྱིལ་འཁོར་དུ་གཞུགས་
པ་ནི། སྦྱོར་བ་དམ་ལ་བཞག་པ་བཞིས་རྒྱུད་བསྡམས་ནས། དངོས་གཞི་ཡེས་ཤེས་དབབ་པས་བདེ་སྟོང་གི་ཡེ་ཤེས་དངོས་སམ་སྣེ་ཅུང་ཟད་རྙེད་པ་དེ་ཉིད་བརྟན་པར་བྱ་ཞིང་། དེ་ནས་ལྷག་པའི་ལྷ་

༄༅། །ངོས་འཛིན་པའི་ཕྱིར་མེ་ཏོག་དོར་བ་ཉིད་མགོ་བོར་བཅིངས་པས་རིགས་ཀྱི་ལྷ་ལ་གཏད་དེ་མིག་ཕྱེ་ནས་དཀྱིལ་འཁོར་བསྟན་པར་བྱའོ། །དེ་དག་ནི་འཇུག་པའི་ཆོས་ཏེ་ལྷ་དང་སྐལ་བ་
མཉམ་པར་བྱས་པའོ། །གལ་ཏེ་དམ་ཚིག་དང་སྡོམ་པ་མི་འཛིན་པ་སོགས་ཀྱིས་དབང་བསྐུར་དུ་མི་རུང་བའི་གང་ཟག་ཡིན་ནའང་དཀྱིལ་འཁོར་དུ་འཇུག་པ་ཙམ་ཞིག་བྱ་བར་གནང་སྟེ། རྩེ་མོ་ལས། གལ་
ཏེ་དེ་ནི་སྣོད་མིན་ན། །དེ་ལ་གཞུག་པ་སྦྱིན་པར་བྱ། །ཞེས་སོ། །དེ་ལྟར་འཇུག་པ་ལ་དབང་བསྐུར་བ་ནི་བུམ་པ། གསང་བ། ཤེས་རབ་ཡེ་ཤེས། དབང་བཞི་པའོ། །དང་པོ་བུམ་དབང་ནི། དེ་ལྟར་
ཞུགས་པའི་དཀྱིལ་འཁོར་དེར་དབང་བསྐུར་བར་མཎྜལ་སྔོན་འགྲོས་གསོལ་བ་བཏབ་ལ། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་པདྨ་འདབ་བརྒྱད་ལ་སློབ་བུ་བཀོད་དེ། གང་གིས་
བསྐུར་ན། སྐུ་རྡོ་རྗེ་སྤྲུལ་སྐུའི་ངོ་བོ་བླ་མ་དང་གཉིས་སུ་མེད་པའི་དཀྱིལ་འཁོར་གྱི་ལྷ་དང་། དེ་ལས་སྤྲུལ་པའི་ལྷ་དང་རང་བཞིན་གྱི་གནས་ནས་སྤྱན་དྲངས་པའི་ལྷ་སྟེ། དེ་ཐམས་ཅད་ཀྱང་ཕུང་

ཁམས་དག་པ་གཤེགས་པ་གཤེགས་མའི་གདན། དབང་ཡུལ་དག་པ་སེམས་དཔའ་སེམས་མའི་གདན། ཡན་ལག་དག་པ་ཁྲོ་བོ་ཁྲོ་མོའི་གདན་ཞེས་གདན་གསུམ་ཚང་བའི་ལྷ་རྟེན་དང་བརྟེན་པ་ལྟ་
བུ་མ་ཡིན་པར་བླ་མ་དཔོན་སློབ་གདན་འཛོམ་ཞེས་པ་ལྟ་བུ་གོ་དགོས་ལ། དེ་ཡང་དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། གཤེགས་མ་རྣམས་ཀྱིས་བུམ་པ་ཡོ་བར་
བཟུང་ནས་དབང་བསྐུར། སེམས་དཔའ་རྣམས་ཀྱིས་ཤིས་པ་བརྗོད། སེམས་མ་རྣམས་ཀྱི་གླུ་གར་བསྒྱུར། ཁྲོ་བོ་རྣམས་ཀྱིས་བགེགས་བསྐྲད་དེ། ཀུན་ཀྱང་དབང་གི་བྱ་བ་ལ་དགྱེས་པར་མཛད་པ་
རྣམས་ཀྱིས། གང་ལ་བསྐུར་ན། དབང་བསྐུར་ཡུལ་གྱི་སློབ་མའང་དབང་རྫས་ལྟར་རིགས་ཀྱི་ལྷ་སོ་སོར་བསྐྱེད་པའམ། ཡང་ན་ཐམས་ཅད་ལ་ལྷག་པའི་ལྷ་གང་ཡིན་གྱི་རྣམ་པར་བསྐྱེད་པ་སྔ་འགྱུར་
རང་ལུགས་ལྟར་བསྐྱེད། ཇི་ལྟར་བསྐུར་ན། སློབ་བུའི་ཕུང་ལྔ་དང་ཉོན་མོངས་པ་ལྔ་དག་པ་རིགས་ལྔ་ཡེ་ཤེས་ལྔར་བྱིན་གྱིས་བརླབ་པའི་ཕྱིར། དབང་བསྐུར་བ་པོས་བུམ་པ་སོགས་དམ་ཡེ་དབྱེར་

༄༅། །མེད་ཀྱི་རིགས་ལྷར་བསྐྱེད་པ། དབང་རྫས་སོ་སོའི་རྣམ་པར་གྱུར་པ་ཉིད་ཐོགས་ཏེ་སྔགས་དང་ཕྱག་རྒྱ་ཏིང་འཛིན་གསུམ་དང་ལྡན་པས། བུམ་ཆུ་སྤྱི་བོར་གཏོར་ཞིང་བླུགས་པ་དང་། དབུ་
རྒྱན་རིགས་ལྔའི་བྲོག་ཞུ་མགོ་ལ་བཅིངས་པ་དང་། རྡོ་རྗེ་ལག་གཡས་སུ་བྱིན་པ་གསོར་ཞིང་སྙིང་གར་གཏོད་པ་དང་། དྲིལ་བུ་ལག་གཡོན་གཏད་པ་དཀྲོལ་ཞིང་དཀུར་བརྟེན་ནས་འཛིན་དུ་བཅུག་
པ་དང་། མེ་ཏོག་ཕོག་པའི་རིགས་གང་ཡིན་ལྟར་གསང་མཚན་མིང་འདོགས་པ་སྟེ། རིག་པའི་དབང་ལྔ་དང་། དྲི་བཅས་ཡེ་ཤེས་ཀྱི་ཁམས་སམ་གཉུག་མའི་སེམས་ཀྱི་ཁམས་ཐབས་རྡོ་རྗེ་སེམས་
དཔའི་ངོ་བོར་བྱིན་གྱིས་བརླབ་པའི་ཕྱིར་ཐ་མལ་གྱི་སྤྱོད་པ་བྱ་བ་ངན་ཞེན་གྱི་སྤྱོད་པ་བརྟུལ་ནས། རྡོ་རྗེ་སེམས་དཔའི་ཚུལ་ལ་འཇུག་པ་རྡོ་རྗེ་བརྟུལ་ཞུགས་ཀྱི་དབང་ཐུན་མོང་དང་། ཁྱད་པར་སྤྱོད་
པའི་བརྟུལ་ཞུགས་ཀྱི་དབང་ཁ་ཊཱཾ་སྒྲོལ་དབང་བརྟེན་རྫས་སྒྲུབ་རྫས་སོགས། བསྐྱེད་རིམ་གྱི་བོགས་འདོན་ཉེ་རྒྱུས་སྤྱོད་པ་ལ་བརྟེན་པས་སྤྱོད་པའི་བརྟུལ་ཞུགས་ཀྱི་དབང་ཡོད་པའི་ཕྱོགས་ལ་དེའང་

བསྐུར་ཏེ་སློབ་མའི་དབང་དྲུག་གོ །དེ་ནས་ཐབས་བྱུང་རྒྱལ་བ་རྡོ་རྗེ་འཆང་ཞེས་ལྷ་གང་ཡིན་ཀྱང་གཙོ་བོ་རྡོ་རྗེ་འཆང་དུ་བཏགས་པ་དེས་བྱིན་གྱིས་བརླབས་ཏེ་གཞན་དོན་བྱེད་ནུས་པའི་མཐུ་དང་ལྡན་
པར་བྱ་བའི་ཕྱིར། རྡོ་རྗེ་གསོར་ཞིང་ཐུགས་ཀར་བརྟེན་པ་ཐུགས། དྲིལ་བུ་དཀྲོལ་ཞིང་དཀུར་བརྟེན་པ་གསུང་། ལྷག་པའི་ལྷ་རྡོ་རྗེ་འཆང་ཡབ་ཡུམ་བསྒོམ་དུ་བཅུག་པ་ཕྱག་རྒྱ་སྐུའི་དམ་ཚིག་
གསུམ་བྱིན་ནས། ཕྱག་པད་ཀོར་གྱིས་འཁྱུད་རྒྱ་བྱས་པས་ཕྱི་རྫས་ཀྱི་རྡོ་རྗེ་དྲིལ་བུ་ཁ་སྦྱོར། ནང་ཡབ་ཡུམ་གྱི་མཁའ་གསང་ཁ་སྦྱོར། གསང་བ་ཁམས་དཀར་དམར་ཁ་སྦྱོར་ལས་བྱུང་བའི་བདེ་སྟོང་
གི་ཡེ་ཤེས། རྡོ་རྗེ་སློབ་དཔོན་གྱི་དབང་སྟེ་བུམ་དབང་གི་དངོས་གཞི་བདུན་དང་། དེའི་ཡན་ལག་ཏུ་རྗེས་སུ་གནང་བ་ལ་སོགས་པ་བྱིན་པའོ། །དེ་ཡང་ཉོན་མོངས་པ་ལྔའི་དྲི་མ་རགས་པ་སྦྱངས་
ནས་ཡེ་ཤེས་ལྔ་ཐོབ་པར་མོས་ནས་ཕུང་བོ་ལྔ་གནས་གྱུར་ཐོབ་པས། འབྲས་བུ་རིགས་ལྔའི་སྤངས་རྟོགས་ཀྱི་ནུས་པ་ཁྱད་པར་ཅན་ཕུང་ལྔ་རྒྱལ་བ་རིགས་ལྔར་འགྲོལ་མ་རག་བྱས་པ་རིག་པའི་དབང་

༄༅། །ལྔའི་ངོ་བོ་དང་དྲི་བཅས་ཡེ་ཤེས་ཀྱི་ཁམས་དང་། རྡོ་རྗེ་ལུས་ཀྱི་མི་ཤིགས་པའི་དྲི་མ་རགས་པ་སྦྱངས་ནས། རགས་པའི་ལུས་ངག་ཡིད་ཀྱི་གཟུང་འཛིན་དང་། གཟུང་བའི་ཡུལ་སྟོང་
པ་འཛིན་པ་བདེ་བ་ཆེན་པོ་གནས་གྱུར་ཐོབ་པས་ཐབས་རྡོ་རྗེ་སེམས་དཔའ་དང་། ཐབས་བྱུང་རྡོ་རྗེ་འཆང་གི་སྤངས་རྟོགས་ཀྱི་ནུས་པ་ཁྱད་པར་ཅན་རྒྱུད་ལ་བཞག་པ་བརྟུལ་ཞུགས་དང་རྡོ་རྗེ་སློབ་
དཔོན་གྱི་དབང་གི་ངོ་བོའོ། །དེ་རྣམས་ཀྱི་སྐབས་ཀུན་ཏུ་བུམ་ཆུའི་བྱ་བ་རྗེས་སུ་འགྲོ་བས་བུམ་པའི་དབང་ཞེས་བྱ་བའོ། །གཉིས་པ་གསང་དབང་ནི། ནམ་ཕྱེད་ཀྱི་དུས་སུ་དཀྱིལ་འཁོར་གྱི་ལྷོར་
མཎྜལ་དང་རིགས་མ་མཚན་ལྡན་ཕུལ་ལ་གསོལ་བ་བཏབ་ནས། གསུང་རྡོ་རྗེ་ལོངས་སྤྱོད་རྫོགས་སྐུའི་ངོ་བོ་བླ་མ་ཡབ་ཡུམ་གྱི་ལུས་དང། ཡི་གེ་བྷ་གའི་དཀྱིལ་འཁོར་དུ་སངས་རྒྱས་ཐམས་ཅད་
སྤྱན་དྲངས་ཏེ་བཅུག་པ། རྗེས་ཆགས་ཀྱིས་ཞུ་བ་རྡོ་རྗེ་ནོར་བུ་ནས་བྱོན་པའི་བདུད་རྩི་བྱང་ཆུབ་ཀྱི་སེམས་དཀར་དམར་ནི་སྐལ་མེད་ལ་བསྟན་དུ་མི་རུང་བས་གསང་བ་ཞེས་བྱ་ལ། དེ་ཉིད་སློབ་

བུའི་ལྕེ་ཐོག་ཏུ་བྱིན་པ་ནི་དབང་བསྐུར། སྟེར་ལུགས་ཡབ་ཡུམ་གྱི་མཁའ་གསང་ལས་དངོས་སུ་ལེན་པ་ཐབས་དང་ཤེས་རབ་ཀྱི་གསང་དབང་། ཡུམ་གྱི་མཁར་ལྷུང་བ་ཡབ་ཀྱི་ལྕེས་བླངས་བ་
ལས་སམ། མི་ནུས་ན་མེ་ལོང་ཡུ་བ་ཅན་གྱིས་བླངས་ཏེ། བདུད་རྩི་དང་སྦྱར་ནས་སྟེར་བ་ནི་གཉིས་མེད་གྱི་གསང་དབང་སྟེ། དེ་མགྲིན་པ་ནས་འཕེལ་བས་ལུས་གང་ཆན་ལ་ཕབས་ཀྱིས་ཐེབས་པ་
ལྟར་བྱིན་གྱིས་བརླབས་པས། གསུང་རྡོ་རྗེའི་སྤངས་རྟོགས་ཀྱི་ནུས་པ་ཁྱད་པར་ཅན་བཞག་སྟེ། སེམས་གསལ་སྟོང་བརྗོད་བྲལ་གྱི་ཡེ་ཤེས་སུ་རྟོགས་པས་དབྱིབས་ལ་ལྷར་ཞེན་གྱི་རྟོག་པ་དང་བྲལ་
བ་ནི་གསང་དབང་ཐོབ་པའོ། །གསུམ་པ་ཤེས་རབ་ཡེ་ཤེས་ཀྱི་དབང་ནི། ཐོ་རངས་དཀྱིལ་འཁོར་གྱི་ནུབ་ཕྱོགས་སུ་མཎྜལ་དང་གསོལ་བ་བཏབ་ནས། བླ་མ་དང་ལྷ་གཉིས་སུ་མེད་པ་ཆོས་ཀྱི་སྐུ་
ཐུགས་རྡོ་རྗེ་ཡབ་ཡུམ་ཁ་སྦྱོར་གྱི་ངོ་བོར་བཞུགས་པ་ལས། ཀུན་རྫོབ་བྱང་སེམས་ཀྱི་དཀྱིལ་འཁོར་དུ་རྟེན་ཤེས་རབ་མ་གཏད་ནས། སངས་རྒྱས་ཐམས་ཅད་སློབ་མ་ཡབ་ཡུམ་ལ་བསྟིམ་བཅུག་སྟེ་

༄༅། །སྙོམས་པར་ཞུགས་པས། བརྟེན་པ་ཁམས་ཞུ་བའི་བྱང་ཆུབ་ཀྱི་སེམས་རྒྱུན་ཡས་བབ་དགའ་བཞིའི་འགྲོས་ཀྱིས་བྱིན་པ་རྡོ་རྗེ་ནོར་བུའི་བུམ་པར་འཛག་མེད་དུ་བཟུང་སྟེ་ཞུ་བདེ་ཉམས་
སུ་མྱོང་བའི་རྐྱེན་ལས་སྣང་མཆེད་ཐོབ་གསུམ་གྱི་རིམ་པས་ཞེས་པ་དགའ་བཞི་དང་སྦྱར་ཏེ། དེ་ཡང་སྤྱི་བོ་ནས་མགྲིན་པར་ཁམས་ཞུ་བའི་བྱང་ཆུབ་སེམས་ཀྱི་རྒྱུན་བབས་པ། དགའ་བའི་ཡེ་ཤེས་༡
ཞེས་པ་དང་། སྟོང་བཞི་ལས་སྟོང་པའི་འོད་གསལ་༡ཞེས་རྣམ་པར་ཤེས་པ་སྣང་བ་ལ་ཐིམ་པས་སྣང་བ་དཀར་ལམ་ཤར་བ་དང་རིམ་པ་མཚུངས། མགྲིན་པ་ནས་ཁམས་ཞུ་བའི་བྱང་སེམས་ཀྱི་རྒྱུན་
སྙིང་གར་བབས་པ། མཆོག་དགའི་ཡེ་ཤེས་༢ཞེས་པ་དང་། སྟོང་བཞི་ལས་ཤིན་ཏུ་སྟོང་བ་༢ཞེས་སྣང་བ་མཆེད་པ་ལ་ཐིམ་པས་མཆེད་པ་དམར་ལམ་ཤར་བའི་རིམ་པ་དང་མཚུངས། སྙིང་ག་ནས་
ཁམས་ཞུ་བའི་བྱང་སེམས་ཀྱི་རྒྱུན་ལྟེ་བར་བབས་པ་དགའ་བྲལ་གྱི་ཡེ་ཤེས་༣ཞེས་པ་དང་། སྟོང་བཞི་ལས་སྟོང་བ་ཆེན་པོའི་འོད་གསལ་༣ཞེས་མཆེད་པ་ཐོབ་པ་ལ་ཐིམ་པས་ཐོབ་པ་ནག་ལམ་ཤར་

བའི་རིམ་པ་དང་མཚུངས། ལྟེ་བ་ནས་ཁམས་ཞུ་བའི་བྱང་སེམས་ཀྱི་རྒྱུན་གསང་བ་རྡོ་རྗེ་ནོར་བུའི་རྩེ་མོར་བཅིངས་པས་རང་བཞིན་ལྷན་ཅིག་སྐྱེས་དགའི་ཡེ་ཤེས་༤ཞེས་པ་དང་། སྟོང་བཞི་ལས་།
ཐམས་ཅད་སྟོང་པའི་འོད་གསལ་༤ཞེས་ཐོབ་པ་ཉེར་ཐོབ་ལ་ཐིམ་པས་ནམ་མཁའ་སློང་བྱེད་ཉི་ཟླའི་འོད་དང་སྨག་དང་བྲལ་བའི་ཐོ་རངས་ཀྱི་ནམ་མཁའ་གཡའ་དག་པ་ལྟ་བུ་ཉེར་ཐོབ་ཆོས་སྐུའི་ཡེ་ཤེས་
དོན་གྱི་འོད་གསལ་སེམས་ཉིད་སྐྱེ་བ་མེད་པ་རྒྱུ་རྐྱེན་དང་བྲལ་བའི་འདུས་མ་བྱས་དེར་འཛིན་དང་གཉེན་པོའི་ཡུལ་གདོད་མ་ནས་འདས་པ་དངོས་པོ་གཤིས་ཀྱི་འདུག་ཚུལ་གཞི་ཇི་བཞིན་འཆར་བ་
དང་མཚུངས། ལམ་སྒོམ་སྟོབས་ཀྱིས་ཐིག་ལེ་ཞུ་བདེའི་འགྲོས་རིམ་དགའ་བཞིའི་ཡེ་ཤེས་འོད་གསལ་བདེ་བ་ཆེན་པོའི་ངོ་བོར་ཤར་བས་ཡིད་བྱིན་གྱིས་བརླབས་ཏེ། ཐུགས་རྡོ་རྗེའི་སྤངས་རྟོགས་
ཀྱི་ནུས་པ་ཁྱད་པར་ཅན་ཐོབ་པ་ནི་ཤེར་དབང་གི་ངོ་བོ་སྟེ། རྟེན་ཤེས་རབ་མ་ལས་བརྟེན་པ་དགའ་བཞི་བསྐྱེད་པས་ན་ཤེས་རབ་ཡེ་ཤེས་ཀྱི་དབང་ཞེས་བྱའོ། །དབང་བཞི་པ་ཚིག་དབང་རིན་པོ་ཆེ་

༄༅། །ནི་བླ་མ་ངོ་བོ་ཉིད་སྐུ་ཡེ་ཤེས་རྡོ་རྗེའི་བདག་ཉིད་ཅན་ལས། དོན་དམ་བྱང་སེམས་ཀྱི་དཀྱིལ་འཁོར་དུ་དབང་བསྐུར་ཏེ། དེའང་སྔར་དབང་གསུམ་པའི་དུས་ཀྱི་ཡས་བབས་ཀྱི་དགའ་བཞི་
རྫོགས་ནས། ཐབས་ཀྱིས་ལྡོག་པ་ལས་མས་བརྟན་གྱི་དགའ་བཞིའི་མཐར་ཉམས་སུ་མྱོང་བའི་ཡེ་ཤེས་དང་། རང་སེམས་ལྷན་ཅིག་སྐྱེས་པའི་ཡེ་ཤེས་རོ་གཅིག་ཏུ་ཚིག་ཙམ་གྱི་བརྡས་ངོ་སྤྲོད་པ་
ཚིག་གི་བཞི་པ་དང་། བསམ་གྱིས་མི་ཁྱབ་པའི་ལྷན་ཅིག་སྐྱེས་པའི་དེ་ཁོ་ན་ཉིད་སྐུ་དང་ཡེ་ཤེས་ཟུང་དུ་འཇུག་པ་དབྱེར་མེད་བདེ་བ་ཆེན་པོ་མཆོག་གི་ཏིང་ངེ་འཛིན་རྒྱུད་ལ་སྐྱེས་པ་དོན་གྱི་བཞི་པ།
ཡེ་ཤེས་ངོས་མ་ཟིན་ན་ལས་རྒྱ་ལ་བརྟེན་ནས་ཉམས་མྱོང་འདྲེན་པ་རྟེན་ཅན་གྱི་བཞི་པ། དེ་ལམ་དུ་གོམས་པར་བྱེད་པ་ལམ་གྱི་བཞི་པ་དགའ་བཞིའི་འགྲོས་རེ་རེ་ལའང་དགའ་ཆུང་བཞི་བཞིར་ཕྱེ་
བའི་བཅུ་དྲུག་ནི། བྱང་སེམས་ཐིག་ལེ་སྤྱི་བོ་ནས་མགྲིན་པར་བབས་པ་ལ་ཆ་བཞིར་ཕྱེས་ཏེ་དགའ་བའི་དགའ་བ་དང་༡། དགའ་བའི་མཆོག་དགའ་དང་༢། དགའ་བའི་དགའ་བྲལ་དང་༣། དགའ་བའི་

ལྷན་སྐྱེས་དགའ་བ་དང་༤བཞིས་ཚོགས་ལམ་དང་སྦྱར། ཞུ་བདེའི་འགྲོས་ཀྱི་ཐིག་ལེ་མགྲིན་པ་ནས་སྙིང་གར་བབས་པ་ལ་ཆ་བཞིའི་གོ་རིམ་གྱིས་མཆོག་དགའི་དགའ་བའི་ཡེ་ཤེས་༥ སྐྱེས་སྦྱོར་།
ལམ་རྒྱུད་ལ་སྐྱེས། མཆོག་དགའི་མཆོག་དགའི་ཡེ་ཤེས་༦ཀྱིས་མཐོང་ལམ་སྐྱེས་པས་དང་པོ་རབ་དགའ་ཐོབ། མཆོག་དགའི་དགའ་བྲལ་༧གྱིས་སྒོམ་ལམ་ཆུང་ངུའི་ཆུང་དུ་དང་ས་གཉིས་པ་དྲི་མ་
མེད་པ་དང་། མཆོག་དགའི་ལྷན་ཅིག་སྐྱེས་དགའི་༨སྒོམ་ལམ་ཆུང་ངུའི་འབྲིང་པོ་དང་ས་གསུམ་པ་འོད་བྱེད་པ་དང། སྙིང་ག་ནས་ཐིག་ལེ་ལྟེ་བར་བབས་པ་ལ་ཆ་བཞི་པ། དགའ་བྲལ་གྱི་དགའ་བའི་
ཡེ་ཤེས་༩ཀྱིས་སྒོམ་ལམ་ཆུང་ངུའི་ཆེན་པོ་དང་ས་བཞི་པ་འོད་འཕྲོ་བ་དང་། དགའ་བྲལ་གྱི་མཆོག་དགའི་ཡེ་ཤེས་༡༠ཀྱིས་སྒོམ་ལམ་འབྲིང་པོའི་ཆུང་དུ་དང་ས་ལྔ་པ་སྦྱང་དཀའ་བ་རྫོགས། དགའ་
བྲལ་གྱིས་དགའ་བྲལ་གྱི་ཡེ་ཤེས་༡༡ཀྱི་སྒོམ་ལམ་འབྲིང་པོའི་འབྲིང་བོ་དང་ས་དྲུག་པ་མངོན་དུ་གྱུར་པ་དང་སྦྱར། དགའ་བྲལ་གྱི་ལྷན་ཅིག་སྐྱེས་དགའི་ཡེ་ཤེས་༡༢ཀྱིས་སྒོམ་ལམ་འབྲིང་པོའི་ཆེན་

༄༅། །པོ་དང་ས་བདུན་པ་རིང་དུ་སོང་བ་ཐོབ་པ་དང་སྦྱར། ལྟེ་བ་ནས་གསང་བ་རྡོ་རྗེ་ནོར་བུའི་རྩེ་བར་ཐིག་ལེ་ཞུ་བདེའི་འགྲོས་ཀྱི་ཆ་བཞིས་གོ་རིམ་དང་པོ་ལྷན་ཅིག་སྐྱེས་དགའི་དགའ་བའི་
ཡེ་ཤེས་༡༣སྐྱེས། སྒོམ་ལམ་ཆེན་པོའི་ཆུང་ངུ་དང་ས་བརྒྱད་པ་མི་གཡོ་བ་དང་སྦྱར། གཉིས་པ་ལྷན་ཅིག་སྐྱེས་དགའི་མཆོག་དགའི་ཡེ་ཤེས་༡༤རྒྱུད་ལ་སྐྱེས་པས། སྒོམ་ལམ་ཆེན་པོའི་འབྲིང་པོ་
དང་ས་དགུ་པ་ལེགས་པའི་བློ་གྲོས་ཐོབ་པ་དང་སྦྱར། གསུམ་པ་ལྷན་ཅིག་སྐྱེས་དགའི་དགའ་བྲལ་གྱིས་ཡེ་ཤེས་༡༥རྒྱུད་ལ་སྐྱེས་པ་དང་། སྒོམ་ལམ་ཆེན་པོའི་ཆེན་པོ་དང་ས་བཅུ་པ་ཆོས་ཀྱི་སྤྲིན་
ཐོབ་པ་དང་སྦྱར། དེས་སྒོམ་ལམ་ས་དགུ་པ་རྫོགས། བཞི་པ་ལྷན་ཅིག་སྐྱེས་དགའི་ལྷན་ཅིག་སྐྱེས་དགའི་ཡེ་ཤེས་༡༦རྒྱུད་ལ་སྐྱེས་པས་མི་སློབ་པའི་ལམ་སྟེ་སངས་རྒྱས་ཀྱི་ས་དང་སྦྱར་ཞིང་། ཡས་
བབས་རྒྱུའི་ས་ལམ་དང་སྦྱར་བ་སྟེ། རྡོ་རྗེ་ལས་རིམ་ལས། གནས་ནི་ཡེ་ཤེས་བཅུ་དྲུག་པོ། །ཚོགས་སྦྱོར་ལ་སོགས་དང་པོ་ནས། །མཐར་ཕྱིན་སངས་རྒྱས་ས་ཉིད་དེ། །གནས་བཞི་དེ་བཞིན་དབྱེ་

བ་ལས། །གཉིས་པའི་གཉིས་པ་རབ་དགའ་སོགས། །ཕ་རོལ་ཕྱིན་དང་སའི་མཚན་ཉིད། །མཚུངས་ཕྱིར་རྫོགས་པར་བཤད་པ་ཡིན། །ཞེས་པས་བསྟན། མས་བརྟན་འབྲས་བུའི་ལམ་དང་སྦྱར་ཏེ་ཡབ་
ཡུམ་གྱི་ཐིག་ལེ་ཉི་ཟླ་གཉིས་འདྲེས། ཐིག་ལེ་རྡོ་རྗེའི་ལམ་ནས་ཡར་ལོག་པ་ནི་མས་བརྟན་གྱི་དགའ་བ་སྟེ། དེ་ནས་ལྟེ་བའི་བར་དྲངས་པ་དགའ་བའི་དགའ་བ་སོགས་བཞི། ལྟེ་བ་ནས་སྙིང་ཁ་བར་
དྲངས་པ་མཆོག་དགའི་བཞི། སྙིང་ག་ནས་མགྲིན་པའི་བར་དྲངས་པ་དགའ་བྲལ་གྱི་བཞི། མགྲིན་པ་ནས་གཙུག་ཏོར་ནམ་མཁའི་འཁོར་ལོའི་བར་དུ་དྲངས་ནས་བརྟན་པ་ལ་ལྷན་ཅིག་སྐྱེས་དགའི་
དགའ་བ་བཞི་སོགས་མས་བརྟན་གྱི་དགའ་བ་བཅུ་དྲུག་པའི་མཐར་ཁུ་རྡུལ་སྟེང་འོག་ཏུ་ཐིམ་པའི་སྐད་ཅིག་ལ་རླུང་འགགས་པས་ཁུ་རྡུལ་རླུང་གསུམ་གྱི་འགྱུར་བ་མྱོང་བའི་ཤེས་རིག་ཀྱང་རྒྱུན་ཆད་
དེ་བཅུ་གཅིག་ཀུན་ཏུ་འོད་དང་། བཅུ་གཉིས་མ་ཆགས་པདྨ་ཅན་དང་། བཅུ་གསུམ་ཡི་གེ་འཁོར་ལོ་ཚོགས་ཆེན་གྱིས་རྫོགས། སྐུ་བཞི་མངོན་དུ་བྱེད་པ་ནི་འབྲས་བུའི་བཞི་པའོ། །དེ་ལྟར་ཡང་། སྒྱུ་

༄༅། །འཕྲུལ་དྲྭལ་བ་ལས། གནས་ནས་ལོག་པ་ཐིམ་པའི་སྒྲས། །མཐའ་གཉིས་མ་གོས་པདྨའི་སྤྱན། །བཅུ་གསུམ་ཡི་གེ་འཁོར་ལོ་བརྗོད། །ཅེས་པས་བསྟན་ནོ། །དབང་བཞི་བསྐུར་བས་དྲི་མ་
གང་དག་ན་བུམ་དབང་གི་གནས་སྐབས་བཞི་ལས། སད་པའི་གནས་སྐབས་དང་། དེའི་སྣང་བ་ལུས་ཕུང་སོགས་རགས་པའི་ཆོས་ཡིན་པས་སྒོ་གསུམ་ལས་ལུས་ཀྱི་ཐིག་ལེའི་སྒྲིབ་པ་དག་ཅིང་། བདུད་
བཞི་ལས་ཕུང་བོའི་བདུད་འཇོམས་པར་བྱེད་དོ། །དེ་བཞིན་དུ་གསང་དབང་གིས་རྨི་ལམ་གྱི་གནས་སྐབས་དང་། དེ་ཡིད་ངོར་སྣང་བས་ཕྲ་ཞིང་། དེ་ཉིད་ཐིག་ལེ་རླུང་གིས་བསྐྱོད་པ་ལས། སྣང་བའམ་
བརྗོད་འདོད་ཀྱི་རྟོགས་པ་དང་འབྲེལ་པས། ངག་གི་ཐིག་ལེའི་སྒྲིབ་པ་དང་། ཉོན་མོངས་པའི་བདུད་བཅོམ། ཤེར་དབང་གིས་གཉིད་འཐུག་གི་གནས་སྐབས་དང་དེ་ཚོགས་དྲུག་རགས་པ་འགགས་
པའི་རྣམ་རྟོག་ཡིན་པས་ཡིད་ཀྱི་ཐིག་ལེའི་སྒྲིབ་པ་དང་། འཆི་བདག་གི་བདུད་བཅོམ། དབང་བཞི་པས་སྙོམས་འཇུག་གི་གནས་སྐབས་དང་། དེ་འཛག་བདེའི་སྲེད་པ་ཡིན་པས། ཤེས་སྒྲིབ་ཆེས་ཕྲ་

བ་འཕོ་བའི་ཐིག་ལེའི་སྒྲིབ་པ་དང་། ལྷའི་བུའི་བདུད་དེ་དང་དེ་དག་འཇོམས་པར་བྱེད་དོ། །བུམ་དབང་གིས་ལས་སྒྲིག གསང་དབང་གིས་ཉོན་སྒྲིབ། ཡེ་ཤེས་ཏེ་ཤེས་བྱའི་སྒྲིབ་པ་ལ་ཕྲ་རགས་
གཉིས་ལས། ཤེར་དབང་གིས་ཤེས་སྒྲིབ་རགས་པ། དབང་བཞི་པས་ཤེས་སྒྲིབ་ཕྲ་བ་འཕོ་བའི་བག་ཆགས་ཀྱི་སྒྲིབ་པ་རྣམས་གཙོ་བོར་སྦྱོང་བར་བྱེད་ཅིང་། དེར་མ་ཟད་དབང་དང་པོ་གསུམ་གྱི་སྒོ་
གསུམ་སོ་སོ་སྦྱངས་ནས། བཞི་པས་ཆ་མཉམ་སྦྱོང་བར་བཤད་པའང་སྣང་བས། དེའི་ཆ་མཉམ་ནི་ཁུ་རྡུལ་རླུང་གསུམ་ལས་འཁོར་བའི་ལུས་ངག་ཡིད་གསུམ་དང་། བདེ་སྡུག་བཏང་སྙོམས་རྣམས་
འཆར་བས་དཀར་དམར་རླུང་ལ་ཆ་མཉམ་དུ་འཇུག་པའི་སེམས་དང་བཅས་པ་འཕོ་བའི་བག་ཆགས་ལ་འཇོག་དགོས་པ་གནད་གཅིག་གོ །ལམ་གང་བསྒོམ་པ་ལ་དབང་ན། བུམ་དབང་གིས་ཕྱི་ནང་
གི་བསྐྱེད་རིམ་ལས་ཚོགས་དང་བཅས་པ་བཤད་སྒྲུབ་ཉན་པ་ལ་དབང་ཞིང་ཡུལ་སྣང་སྟོང་ཟུང་འཇུག་ཏུ་འཆར་བའི་ཉམས་སྐྱེ་བར་བྱེད། དེ་བཞིན་གསང་དབང་གིས་རང་བྱིན་གྱིས་བརླབ་པ་བགཏུམ་

༄༅། །མོ་དང་སྒྱུ་ལུས་སྒོམ་པ་ལ་དབང་ཞིང་སེམས་གསལ་སྟོང་གི་ཉམས་སྐྱེ། ཤེར་དབང་གིས་ལས་དང་ཡེ་ཤེས་ཀྱི་ཕྱག་རྒྱ་ལ་བརྟེན་པའི་དཔེའི་ཡེ་ཤེས་སྒོམ་ཞིང་ལུས་བདེ་སྟོང་གི་ཉམས་
སྐྱེ་དབང་བཞི་པས་དོན་གྱི་ཡེ་ཤེས་ཕྱག་རྫོགས་སྒོམ་པ་ལ་དབང་ཞིང་། ཆོས་ཐམས་ཅད་ཀྱི་རང་བཞིན་དོན་དམ་འོད་གསལ་མཆོག་ཏུ་མི་འགྱུར་བའི་བདེ་བ་ཆེན་པོ་རང་རིག་གི་ངོ་བོར་པྲ་ཕབ་པ་
ལྟར་མཐོང་བའི་ཉམས་སྐྱེ་བར་འགྱུར་རོ། །འབྲས་བུ་གང་ཐོབ་ན། བུམ་དབང་གི་འབྲས་བུ་ནི། གླང་པོ་རབ་འབོགས་ཀྱི་རྒྱུད་ལས། རྩ་རྣམས་འགྲོས་ཐིམ་དབྱིབས་ཀྱི་ལམ་དག་པས། །ལུས་ཀྱི་སྒྲིབ་
སྦྱངས་བསྐྱེད་རིམ་སྤྲུལ་པའི་སྐུ། །ཞེས་པས། བུམ་དབང་རྩ་ཡི་འགྲོས་ཐིམ་པ་ཞེས་བྱ་སྟེ། འཁོར་འདས་ཐམས་ཅད་ཀྱི་སྣང་བའི་འཆར་གཞི་གྱུར་པའི་རྩ་སྟོང་ཕྲག་བདུན་ཅུ་རྩ་གཉིས་པོ་དབུ་རྐྱང་རོ་
གསུམ་ལ་ཐིམ། རོ་རྐྱང་གཉིས་དབུ་མར་ཐིམ། དྭངས་མ་ཡེ་ཤེས་ཀྱི་དབུ་མ་ནཱ་དཱའི་རྣམ་པ་རྩེ་སོར་བཞི་པ་གཙུག་ཏོར་མཆོག་ཏུ་ཐིམ་སྟེ་སྐུ་སྤྲུལ་པའི་སྐུ་རུ་སངས་རྒྱས་ནས། སྐུའི་གསང་བ་བསམ་

གྱིས་མི་ཁྱབ་པ་རྒྱལ་བ་ཐམས་ཅད་ཀྱི་སྐུ་དང་དབྱེར་མེད། སྐུ་རྣམ་པ་ཐམས་ཅད་པ་ནམ་མཁས་གར་ཁྱབ་སྐུ་ཡི་བཀོད་པས་ཁྱབ། སྐུ་མི་ཟད་རྒྱན་གྱི་འཁོར་ལོ་སྐུ་རྡོ་རྗེ་འདུས་མ་བྱས་པ་མངོན་དུ་
བྱས་པའོ། །གསང་དབང་གི་འབྲས་བུ་ནི། སྔ་མ་ལས། ཡི་གེའི་འགྲོས་ཐིམ་སྔགས་ཀྱི་ལམ་དག་པས། །ངག་གི་སྒྲིབ་སྦྱངས་རྫོགས་རིམ་ལོངས་སྤྱོད་རྫོགས། །ཞེས་པས། གསང་དབང་ཡི་གེ་
འགྲོས་ཐིམ་པ་ཞེས་བྱ་སྟེ། བརྗོད་པ་ངག་གི་རྟེན་གཞིར་གྱུར་པའི་ཡི་གེ་བསམ་གྱིས་མི་ཁྱབ་གནས་པ་རྣམས་ཨཱ་ལི་ཀཱ་ལི་ལྔ་བཅུ་ལ་ཐིམ། དེ་སྡེ་ཚན་གྱི་ཡི་གེ་བརྒྱད་ལ་ཐིམ། དེ་ཨ་ཧཾ་གཉིས་
ལ་ཐིམ། དེ་ཟུང་འཇུག་ཧཱུྃ་གི་སྟོབས་སུ་གྱུར་ནས། གསུང་རྡོ་རྗེ་ལོངས་སྤྱོད་རྫོགས་པའི་སྐུ་རུ་སངས་རྒྱས་ནས། གསུང་གི་གསང་བ་བསམ་གྱིས་མི་ཁྱབ་པ་རྒྱལ་བ་ཐམས་ཅད་ཀྱི་གསུང་དང་
དབྱེར་མེད། གསུང་རྣམ་པ་ཐམས་ཅད་པ་ནམ་མཁས་གར་ཁྱབ་གསུང་གི་བཀོད་པས་ཁྱབ། གསུང་མི་ཟད་རྒྱན་གྱི་འཁོར་ལོ་གསུང་རྡོ་རྗེ་འདུས་མ་བྱས་མངོན་དུ་བྱས་པའོ། །ཤེར་དབང་གི་

༄༅། །འབྲས་བུ་ནི། སྔ་མ་ལས། བདུད་རྩིའི་ཁམས་ཀྱི་དྭངས་མ་བཅུད་ཀྱི་ལམ། །ཡིད་ཀྱི་སྒྲིབ་སྦྱངས་དྭངས་མ་ཆོས་ཀྱི་སྐུ། །ཞེས་པས། ཤེར་དབང་བདུད་རྩིའི་འགྲོས་ཐིམ་པ་ཞེས་བྱ་སྟེ། ཟག་
བཅས་ཀྱི་འབྱུང་ལུས་བསྐྱེད་ཅིང་སྨིན་པར་བྱེད་པའི་ཁམས་དྭངས་མ་ཐམས་ཅད་རིམ་གྱིས་སྟོབས་སུ་གྱུར་ཏེ་ཁམས་དཀར་དམར་གཉིས་ལ་ཐིམ། དཀར་དམར་གཉིས་ཀྱི་ཆ་གང་ཡོད་ཀྱི་སྟོབས་
རྩའི་ལམ་བརྒྱུད། དབུ་མའི་མས་སྣའི་མ་ལས་ཐོབ་པའི་དམར་ཆ་ཉི་མ་ལྟར་དམར་བ་དང་། དབུ་མའི་ཡས་སྣེའི་ཕ་ལས་ཐོབ་པའི་བྱང་སེམས་དཀར་པོ་ཟླ་བ་ལྟར་དཀར་འཚེར་གྱི་འོད་འཕྲོ་བ་ལ་ཐིམ།
དེ་གཉིས་རོ་གཅིག་ཏུ་འདྲེས་ནས། དགའ་བ་བཅུ་དྲུག་གི་འགྲོས་ཀྱིས་དྭངས་མའི་དྭངས་མ་མཆོག་ཏུ་གྱུར་པ་འོད་ཟེར་ཁ་དོག་ལྔ་ལྡན་གྱི་ཚུལ་དུ་གཙུག་ཏོར་ལྟར་མི་མངོན་པ་ལ་ཐིམ་སྟེ། ཐུགས་
ཐམས་ཅད་མཁྱེན་པ་ཆོས་ཀྱི་སྐུར་སངས་རྒྱས་ནས། ཐུགས་གསང་བ་བསམ་གྱིས་མི་ཁྱབ་པ་རྒྱལ་བ་ཐམས་ཅད་ཀྱི་ཐུགས་དང་དབྱེར་མེད། ཐུགས་རྣམ་པ་ཐམས་ཅད་པ་ནམ་མཁས་གར་ཁྱབ་

ཐུགས་རྣམ་ཀུན་མཆོག་ལྡན་གྱི་རྒྱ་ཆེ་བའི་བཀོད་པས་ཁྱབ། ཐུགས་མི་ཟད་རྒྱན་གྱི་འཁོར་ལོ་ཐུགས་རྡོ་རྗེ་འདུས་མ་བྱས་པ་མངོན་དུ་གྱུར་པའོ། །དབང་བཞི་པའི་འབྲས་བུ་ནི། སྔ་མ་ལས། རླུང་
གི་འགྲོས་ཐིམ་མི་ཤིགས་རྡོ་རྗེའི་སྐུ། །ལུས་ངག་ཡིད་དག་ངོ་བོ་ཉིད་ཀྱི་སྐུ། །ཞེས་པས། དབང་བཞི་པ་རླུང་གི་འགྲོས་ཐིམ་པ་ཞེས་བྱ་སྟེ། རྟོག་བཅས་ཀྱིས་སེམས་བསྐྱེད་པའི་ལས་རླུང་ཉི་ཁྲི་ཆིག་
སྟོང་རླུང་འཇུག་ལྡང་གཉིས་ལ་ཐིམ། ལྡང་འཇུག་གི་རླུང་གནས་པ་ལ་ཐིམ། གནས་པ་དབུ་མའི་སྦུབས་སུ་ཆུད་དེ་གཙུག་ཏོར་ནམ་མཁའི་འཁོར་ལོ་མཆོག་ཏུ་ཐིམ་ནས། ཡེ་ཤེས་ཀྱི་རླུང་དུ་གྱུར་ཏེ་
དེའི་སྐད་ཅིག་ལ། སྐུ་གསུང་ཐུགས་ཐམས་ཅད་མཁྱེན་པ་ངོ་བོ་ཉིད་ཀྱི་སྐུར་སངས་རྒྱས་ནས། སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པ་རྒྱལ་བ་ཐམས་ཅད་ཀྱི་སྐུ་གསུང་ཐུགས་དང་
དབྱེར་མེད། སྐུ་གསུང་ཐུགས་རྣམ་པ་ཐམས་ཅད་པ་ནམ་མཁས་གར་ཁྱབ་གསང་གསུམ་གྱི་བཀོད་པས་ཁྱབ་པ། སྐུ་གསུང་ཐུགས་མི་ཟད་རྒྱན་གྱི་འཁོར་ལོ་སྐུ་གསུང་ཐུགས་རྡོ་རྗེ་འདུས་མ་བྱས་

༄༅། །མངོན་དུ་མཛད་པའོ། །སྐུ་དེ་ཡང་རང་སྣང་གི་བཞིན་ལག་ཅན་མ་ཡིན་པར། ཀྱི་རྡོ་རྗེ་ལས། དེ་ཕྱིར་སངས་རྒྱས་དངོས་པོ་མིན། །དེ་ཉིད་དངོས་མེད་ཡུལ་ཡང་མིན། །ཞལ་ཕྱག་རྣམ་
པའི་གཟུགས་ཅན་ཉིད། །ཅེས་དང། དུས་འཁོར་ལས། ཁམས་གསུམ་ལས་ནི་རྣམ་གྲོལ་ཞིང་། །ནམ་མཁའ་དང་ནི་མཉམ་གྱུར་ནས། འདོད་པ་རྣམས་ཀྱི་མི་གོས་པ། །རྡུལ་བྲལ་ཁྱོད་སྐུ་ཕྱག་
འཚལ་ལོ། །ཞེས་དང་ཡེ་ཤེས་རྫོགས་པའི་རྒྱུད་ལས། ཡེ་ཤེས་གསང་བའི་དཀྱིལ་འཁོར་བརྙེས། །རང་བྱུང་སེམས་ཉིད་ཀུན་གྱི་ལྷ། །ཞེས་གསུངས་པ་ལྟར་ལགས་སོ། །དེ་ལྟར་བུམ་དབང་གཙོ་
བོར་གྱུར་པའི། །རྗེས་འབྲངས་རིག་པའི་དབང་ལྔ་སློབ་མའི་དབང་དྲུག་རྡོ་རྗེ་སློབ་དཔོན་གྱི་དབང་དང་བཅས་རྒྱུའི་དབང་དུ་བཞག་པ་བསྐུར་ནས་དག་བྱེད་དབང་རྣམས་ཀྱིས་དག་བྱ་སློབ་མའི་རྒྱུད་
ཀྱི་རགས་པའི་ཕུང་པོ་ལྔ་ནི་གཤེགས་པ་ལྔ། འབྱུང་བ་ལྔ་ནི་ཡུམ་ལྔ། དབང་ཡུལ་སེམས་དཔའ་སེམས་མ། རྟག་ཆད་མུ་བཞི་ལ་སོགས་སྒོ་བ་ཡབ་ཡུམ་རྣམས་སུ་གནས་སུ་དག་པར་བྱེད་ཅིང་། དེ་

བཞིན་དུ་ཕྱི་ནང་སྣོད་བཅུད་གཞལ་ཡས་ཁང་ལྷ་དང་ལྷ་མོའི་རང་བཞིན་རྣམས་སུ་རྣམ་པར་དག་པར་བྱེད་པའི་སྐུ་བུམ་པའི་དབང་དང། དེའི་སྟེང་དུ་མཆོག་དབང་གོང་མ་གསུམ་ལས་གསང་དབང་།
གིས་ངག་དང་རླུང་། ཤེར་དབང་གིས་ཡིད་དང་ཐིག་ལེ། བཞི་པས་ཤེས་བྱའི་སྒྲིབ་པ་དག་སྟེ། དབང་བཞི་བསྐུར་ནས་སློབ་བུའི་རྒྱུད་སྨིན་ཅིང་སྐུ་བཞིའི་ས་བོན་རྒྱུད་ལ་བཞག་པའོ། །གཉིས་པ།
གྲོལ་བྱེད་བསྐྱེད་རྫོགས་གཉིས་ལ། ཐུན་མོང་དུ་མདོར་བསྟན། རྒྱས་པ་སོ་སོར་བཤད་པ་གཉིས་ལས། དང་པོ་ལ། གཞུང་ཚིག་གིས་མདོར་བསྟན། འགྲེལ་པས་རིམ་གཉིས་ཀྱི་སྤྱི་དོན་རྒྱས་པར་
བཤད་པ་དང་གཉིས་ལས། དང་པོ་ནི། བསྐྱེད་རིམ་ཚོགས་ཞིང་སྲུང་འཁོར་སྔོན་འགྲོ་བས། །རིམ་པ་ལྔ་དང་རྗེས་མཐུན་ལམ་གྱི་འགྲོས། །ཞེས་ཚིག་རྐང་གཉིས་ཀྱིས་བསྟན་ལ། དེ་ཡང་རིམ་པ་
དང་པོ་བསྐྱེད་རིམ་ལ་ཚོགས་ཞིང་ལ་བརྟེན་ནས་ཚོགས་བསགས་པ་དང་། སྲུང་འཁོར་བསྒོམ་པ་སྔོན་དུ་འགྲོ་བས་ཞེས། དཔལ་གསང་འདུས་ལྟར་ན། དཔལ་གསང་བ་འདུས་པའི་དཀྱིལ་འཁོར་དུ་

༄༅། །དབང་དང་དམ་ཚིག་སྡོམ་པ་ལྡན་ཞིང་བླ་མ་ལྷག་པའི་ལྷས་གནང་བ་ཐོབ་པའི་རྟེན་གྱི་གང་ཟག་གིས། གནས་ཀྱི་དེ་ཉིད་མེ་ཏོག་དང་ལྗོན་ཤིང་འབྲས་ལྡན་མཚོ་དང་བསིལ་བའི་ཆུ་དྭངས་
པ་དབེན་པའི་ཕྱོགས་ཡིད་དང་མཐུན་པར། དང་པོ་རང་ཉིད་ཞེ་སྡང་རྡོ་རྗེ་མཐིང་ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ།
ཡུམ་རེག་བྱ་རྡོ་རྗེ་མ་རང་འདྲས་འཁྱུད་པ་བསྐྱེད་ལ་རྡོ་རྗེར་བྱིན་བརླབས་བྱ། ནང་མཆོད་དང་ཆུ་བཞི་སྔོན་འགྲོའི་ཕྱི་མཆོད་ཀྱང་བརླབ། གཏོར་མ་ནང་མཆོད་ལྟར་སྔོན་གཏོར་ཕྱོགས་སྐྱོང་ལ་
མཆོད་དེ་ཕྲིན་ལས་བཅོལ། མདུན་བསྐྱེད་མཆོད་པ་བརླབས་ཤིང་མཎྜལ་འབུལ། སྙིང་རྗེས་ཀུན་ནས་བསླངས་ཏེ་སྐྱབས་སེམས་རྡོར་སེམས་སྒོམ་བཟླས་བྱ། རང་གི་སྙིང་གའི་འོད་ཀྱིས་ཚོགས་
ཞིང་སྤྱན་འདྲེན་ཞིང་རྒྱུན་བཤགས་སྡོམ་པ་བཟུང་། སྙིང་རྗེའི་དེ་ཉིད་ཚོགས་བསགས་བཅས་སོང་ནས། ཆོས་ཐམས་ཅད་སྟོང་ཉིད་དུ་བསྒོམ་པའི་ངང་ལས་པད་ཉིའི་སྟེང་དུ་འཁོར་ལོ་རྩིབས་བཅུ་

གཡས་འཁོར་གྱི་ལྟེ་བར་སྣ་ཚོགས་པད་ཟླའི་གདན་རྩིབས་བརྒྱད་དང་སྟེང་འོག་ཏུ་པད་ཉི་རེ་རེ་གདན་དབུས་མའི་སྟེང་དུ་རང་ཉིད་རྡོ་རྗེ་འཆང་སྐུ་མདོག་དཀར་པོ་དཀར་ནག་དམར་བའི་ཞལ་གསུམ་
ཕྱག་དྲུག་ཕྱག་མཚན་སྔོན་དང་འདྲ། ཡུམ་རྡོ་རྗེ་དབྱིངས་ཕྱུག་མ་རང་འདྲ་རང་གི་ཐུགས་ཀར་ཡེ་ཤེས་སེམས་དཔའ་དམར་པོ་ཞལ་གཅིག་ཕྱག་གཉིས་རྡོར་དྲིལ་ཡུམ་བཅས། ཐུགས་ཀར་ཟླ་གདན་
རྡོ་རྗེ་སྔོན་པོའི་ལྟེ་བར་ཏིང་ངེ་འཛིན་སེམས་དཔའ་ཧཱུྃ་སྔོན་པོ་སྐུ་གསུང་ཐུགས་ཀྱི་ཡི་གེ་དང་བཅས་པའི་ཡབ་ཡུམ་སྙོམས་འཇུག་གི་ཏིང་ངེ་འཛིན་སེམས་དཔའི་འོད་ཀྱིས་མི་བསྐྱོད་པ་ཁྲོ་བཅུའི་བསྐོར་
བ་སྤྱན་དྲངས་ཞལ་ནས་ཞུགས། རྡོ་རྗེའི་ལམ་ནས་ཡུམ་གྱི་པདྨར་འཁྱིལ་བ་ཐིག་ལེ་བཅུ་གཅིག་ཧཱུྃ་རིང་པོ་བཅུ་གཅིག་ཏུ་གྱུར་དེ་ལས་མི་བསྐྱོད་པ་དང་ཁྲོ་བོ་བཅུར་གྱུར། མི་བསྐྱོད་པ་ནག་དཀར་
དམར་བའི་ཞལ་གསུམ་ཕྱག་དྲུག་སྔར་ལྟར་ཕྱག་མཚན་འཛིན་པ་འཕྲོ་འདུས་རང་ལ་རྗེས་སུ་ཞུགས། སྔར་གྱི་ཟླ་གདན་ཉི་མར་གྱུར་ཏེ། རང་ཞེ་སྡང་རྡོ་རྗེ་མཐིང་ནག་རྩ་ཞལ་ནག་པོ་དྲག་པོ་གཡས་

༄༅། །དཀར་ཞིང་། གཡོན་དམར་ཆགས་པའི་ཉམས་ཅན། ཕྱག་གཡས་ཀྱི་དང་པོ་རྡོ་རྗེ་རྩེ་དགུ་པ། ལྷག་མའི་ཕྱག་མཚན་སྔར་ལྟར་རྡོ་རྗེ་དབྱིངས་ཕྱུག་མ་རེག་བྱ་རྡོ་རྗེ་མ་སྔོན་མོ་རང་འདྲ་དང་།
སྙོམས་པར་ཞུགས་པས་སེམས་དཔའ་གསུམ་གྱི་བདག་ཉིད་དུ་བཀའ་འཁོར་ལོའི་གཙོ་བོ་བསྐྱེད་པའི་དེ་ཉིད་དོ། །འཁོར་ཁྲོ་བོ་བཅུ་ཞལ་གསུམ་ཕྱག་དྲུག་རང་རྟགས་ཕྱག་མཚན། རང་རིགས་ཀྱི་
དབུ་རྒྱན་ཅན། གཙོ་བོའི་ཐུགས་ཀར་དྲངས། རང་སྔགས་རྣམས་ཀྱི་ཤར་རྩིབས་སོགས་རང་གི་གདན་ལ་གཡོན་བརྐྱང་གིས་འཁོད། དེ་ཐམས་ཅད་ཤིན་ཏུ་ཁྲོས་པ་རིན་པོ་ཆེའི་རྒྱན་སྟག་གི་
ཤམ་ཐབས། ཀླུ་རིགས་བརྒྱད་ཀྱི་སྦྲུལ་གྱིས་བརྒྱན་པའི་སྐུ། ཡེ་ཤེས་ཀྱི་མེའི་ཀློང་ན་གདུག་པ་ཅན་ཚར་གཅོད་པའི་ཚུལ་ཅན་བསྐྱེད་པ་འཁོར་བསྐྱེད་པའི་དེ་ཉིད་དོ། །འོག་གི་གནོད་མཛེས་ཀྱིས་
སྤྲུལ་པ་གཉིས་པ་མདུན་དུ་འོང་ནས་ཅི་བགྱི་ཞུས་པས། བགེགས་རྣམས་ཟུངས་ལ་ཁུག་ཅིག་ཅེས་བཀའ་བསྒོས་པས། གནོད་མཛེས་ཀྱི་ཕྱག་གཡས་རྡོ་རྗེའི་ལྕགས་ཀྱུས་བགེགས་གཙོ་ཕྱོགས་སྐྱོང་

བཅུའི་སྙིང་ནས་ལྕགས་ཀྱུས་བཟུང་། མགྲིན་པ་ཞགས་པས་བཅིངས་ཏེ་ཁྲོ་བཅུ་ལ་གཏད་པས། ཕྱི་རོལ་དུ་ཧཱུྃ་རིང་པོ་ལས་གྲུབ་པའི་འབར་བའི་ཧོམ་གྲུ་གསུམ་དུ་བཅུག །བྱང་གི་བདུད་རྩི་འཁྱིལ་
པས་སྤྲུལ་པའི་བདུད་རྩི་འཁྱིལ་པ་བཅུ་སྤྲོས། སྟོད་ཁྲོ་བོ་ལྟེ་བ་མན་ཆད་ཕུར་བུའི་རྩེ་ཅན་མེ་འབར་བ་བཅུར་གྱུར། ཤར་ནས་བརྩམས་ཏེ་ཕྱོགས་དང་མེ་ནས་བརྩམས་ཏེ་མཚམས། སྟེང་འོག་གི་
ཕྱོགས་སྐྱོང་བཅུའི་མགོ་བོར་ཟུག་པར་བསྒོམ། དེ་ནས་ཡིད་ཀྱིས་གནོད་མཛེས་ལ་ཕུར་བུ་བསྐུལ་བ་བསྒོས་པས། ཨོཾ་གྷ་གྷ་གྷ་ཏཱ་ཡ་སོགས་ཀྱི་སྔགས་བཟླས་པས་གནོད་མཛེས་ཀྱི་ཕྱག་མཚན་
རྡོ་རྗེ་ཐོ་བས་ཤར་ནས་རིམ་བཞིན་ཕུར་པས་སྤྱི་བོ་ནས་བརྡུངས་པས་བགེགས་རྣམས་ཀྱི་སྤྱི་བོ་ནས་རྐང་མཐིལ་གྱི་བར་དུ་ཕུར་བུ་བཏབ་པས། སྒོ་གསུམ་གཡོ་འགུལ་མེད་པར་བསམ། སྤྲུལ་པའི་
གནོད་མཛེས་དེ་འོག་གི་གནོད་མཛེས་ལ་ཐིམ་པར་བསམ། དེ་ནི་བགེགས་ལ་ཕུར་བུས་གདབ་པའི་དེ་ཉིད་དོ། །དེ་ནས་ཊཱཀྐི་ཧཱུཾ་ཛ༔ལན་བཞི་བརྗོད་པས་ཁྲོ་བོ་རྣམས་ཀྱི་ཕྱི་རོལ་ལྕགས་ཀྱི་རྡོ་རྗེའི་

༄༅། །ར་བ་དང་། ཆུ་དང་མེ་དང་། རླུང་གི་ར་བ་བཞི་བསྒོམ། ཧཱུྃ་ལས་རྭ་བའི་སྟེང་དུ་རྡོ་རྗེའི་གུར་མཆོད་རྟེན་ལྟ་བུ་དང་། གུར་གྱི་འོག་རྭ་བའི་སྟེང་དུ་རྡོ་རྗེའི་བླ་རེ་དང་། འོག་གཞི་ཧཱུྃ་ལས་རྡོ་
རྗེའི་ས་གཞི་དང་། ཕྱིའི་ཕྱོགས་མཚམས་སུ་མདའི་དྲ་བ་ཡེ་ཤེས་ཀྱི་མེ་རབ་ཏུ་འཕྲོ་བར་བསྒོམ། ལྷ་རྣམས་ཀྱི་གནས་གསུམ་འབྲུ་གསུམ་བསམས་ལ་གོ་ཆས་གཏམས་པ། རྭ་བ་ལ་སོགས་པ་བསྲུང་།
བའི་དེ་ཉིད་དོ། །དངོས་གཞི་ལ་ལུས་ལྷ། ངག་སྔགས། སེམས་དེ་ཁོ་ན་ཉིད་ལ་གཞོལ་བས་སྒོ་གསུམ་རྡོ་རྗེ་གསུམ་དང་། ཀུན་རྫོབ་བདེན་པ་སྒྱུ་ལུས། དོན་དམ་བདེན་པ་འོད་གསལ་ཏེ། ཕ་རྒྱུད་
གསང་བ་འདུས་པའི་རིམ་པ་ལྔ་དང་རྗེས་སུ་མཐུན་པར་ལམ་གྱི་འགྲོས་འདྲ་མཚུངས་སུ་ཡོད་པ་དེས་སྒྱུ་འཕྲུལ་སོགས་ཀྱི་ཁྱད་པར་བསྐྱེད་རིམ་དང་རྫོགས་རིམ་ཤུགས་ཀྱིས་བསྟན་པ་ཡིན་ནོ། །གཉིས་
པ་འགྲེལ་པས་ཤུགས་བསྟན་གྱི་བསྐྱེད་རྫོགས་རྒྱས་པར་བཤད་པ་ལ། གྲོལ་བྱེད་ལམ་གྱི་ངོ་བོ་ནི་གཞི་སྒྲིབ་བྲལ་དུ་བྱེད་པའི་ཐབས་ཁྱད་པར་ཅན་ཏེ། སྦྱང་གཞི་ཁམས་བདེ་བར་གཤེགས་པའི་སྙིང་

པོ་ཉིད་སྒྲིབ་བྱེད་དུ་གྱུར་པའི་སྦྱང་བྱ་གློ་བུར་གྱི་དྲི་མ་སྦྱོང་བར་བྱེད་པའི་ལམ་དེ་ཡང་འཁྲུལ་སྣང་འཁོར་བའི་ཆོས་ལས་ཉོན་སྡུག་བསྔལ་གྱི་རྣམ་པར་ཤར་བའི་རིགས་རྒྱུན་དེ་ཉིད་ལམ་བདེ་བ་ཆེན་པོར་
བསྒྱུར་ཏེ་བསྒོམ་པའི་དོན་ནོ། །སྡུག་བསྔལ་བདེ་བར་བསྒྱུར་ཚུལ་ཀྱང་གང་ཤར་གྱི་རང་ངོ་ལ་བསལ་བཞག་མེད་པར་བསྐྱངས་པས། དེའི་རང་བཞིན་སྣང་སྲིད་རྣམ་དག་གི་དག་སྣང་དུ་འཆར་
བའི་གནད་ཀྱིས་ཏེ། དེའི་ཕྱིར་སྔགས་ཀྱི་ཐེག་པ་འདིར། ཀུན་འབྱུང་བདེན་པའི་རང་བཞིན་ལམ་བདེན་དང་། སྡུག་བསྔལ་བདེན་པའི་རང་བཞིན་འགོག་བདེན་དུ་སྣང་བས་འབྲས་བུ་ལམ་དུ་བྱེད་
པའི་ཕྱིར་སྤོང་འགོགས་སྦྱོང་བའི་ལམ་ལས་ཁྱད་པར་དུ་འཕགས་སོ། །དེ་ལས་དབྱེ་ན་སྦྱང་བྱ་འཁྲུལ་པ་བློ་བུར་ཀུན་བརྟགས་སྦྱོང་བྱེད་བསྐྱེད་རིམ་དང་། འཁྲུལ་པའི་ས་བོན་སྦྱོང་བྱེད་རྫོགས་རིམ་
ཞེས་གསུངས་ཏེ། བསྐྱེད་རིམ་ནི་ཨུཏྤརྟི་ཀྲ་མའི་སྒྲ་ལས་དྲངས་ན་ཨུཏྤརྟི་ཞེས་བཅོས་ཤིང་བརྟགས་པ་ལ་འཇུག་ལ། གང་ལས་བཅོས་ཤིང་གདགས་པའི་གཞི་ནི་རྫོགས་རིམ་སྟེ། ནིཏྤནྣ་ཀྲ་མ་ཞེས་

༄༅། །པའི་ནིབྦསྣ་ནི་མ་བཅོས་པའམ་གྲུབ་པ་དང་རྫོགས་པ་ལ་འཇུག་ཅིང་། ཀྲ་མ་ནི་རིམ་པ་སྟེ་ཐབས་སམ་ལམ་གྱི་གོ་རིམ་དུ་གྱུར་པས་བཅོས་ཤིང་བརྟགས་པ་རྗེས་དཔག་གི་ལྷའི་རྣལ་འབྱོར་
འཁོར་བཅས་ལ་བསྐྱེད་རིམ་དང། བློའི་བཅོས་མ་དང་བྲལ་བ་མངོན་སུམ་པའི་ལྷའི་རྣལ་འབྱོར་གྱི་ལམ་པ་འཁོར་བཅས་ལ་རྫོགས་རིམ་ཞེས་བྱ་སྟེ། གསང་སྙིང་གི་རྒྱུད་ཕྱི་མ་ལས། ལྷ་ཡི་རྣམ་པའི་
སྦྱོར་བ་ཡི། །ཟླ་བ་རྡོ་རྗེ་ལ་སོགས་རིམ། །བསྐྱེད་པའི་རིམ་པ་ཞེས་སུ་བཤད། །རང་བཞིན་གྲུབ་པའི་རྣལ་འབྱོར་ནི། །རྫོགས་པའི་རིམ་པ་ཞེས་བྱར་བརྗོད། །ཅེས་སོ། །མཚན་ཉིད་ནི། སྐྱེ་འཕགས་
གཉིས་ཀྱི་ལམ་གྱི་གནས་སྐབས་ལས། སོ་སྐྱེའི་དུས་སུ་དྲི་བཅས་དེ་བཞིན་ཉིད་ཀྱི་སྣང་བ་གང་ཞིག་དག་མཉམ་ཆེན་པོའི་ལྟ་བ་དང་མཚུངས་ལྡན་དུ་གྱུར་པའི་ལྷ་སྐུ་སྣང་སྟོང་། དབྱེ་ན་བསྐྱེད་རྫོགས་
གཉིས་ལས། དང་པོ་དེ་གང་ཞིག་དག་མཉམ་ཆེན་པོའི་ལྟ་བ་དང་མཚུངས་ལྡན་དུ་གྱུར་པ་བཅོས་ཤིས་བརྟགས་པ་ལས་བྱུང་བའི་ལྷ་སྐུ་སྣང་སྟོང་བསྐྱེད་རིམ་གྱི་མཚན་ཉིད། དེ་ཡང་ཁྱད་པར་གྱི་ཆོས་

བཞི་ལྡན་ཏེ། ཆོ་གའི་ཁྱད་པར་རྒྱུད་ལས་གསུངས་པའི་བསྐྱེད་ཆོག་ཚང་བ། བསྐྱེད་རིམ་རང་འབྲས་ཀྱི་ཁྱད་པར་སྔགས་ཀྱི་མཐུ་བསྐྱེད་ནུས་པ། ངོ་བོའི་ཁྱད་པར་དག་མཉམ་གྱི་ལྟ་བ་དང་རྗེས་སུ་
འབྲེལ་བ། བྱེད་ལས་ཀྱི་ཁྱད་པར་དག་རྫོགས་སྨིན་གསུམ་ཚང་བའོ། །རྫོགས་རིམ་གྱི་མཚན་ཉིད་ནི། དེ་གང་ཞིག་དག་མཉམ་བདེ་བ་ཆེན་པོ་དང་མཚུངས་ལྡན་དུ་གྱུར་པའི་བཅོས་མིན་ལྷ་སྐུ་སྣང་།
སྟོང་མི་བརྟན་པ་རྒྱུའི་རྫོགས་རིམ་གྱི་མཚན་ཉིད་དང་། དེ་བརྟན་པ་འབྲས་བུའི་རྫོགས་རིམ་གྱི་མཚན་ཉིད། དེ་ཡང་ཁྱད་པར་གྱི་ཆོས་གསུམ་ལྡན་ཏེ། རྒྱུའི་ཁྱད་པར་རྡོ་རྗེའི་ལུས་ལ་གནད་དུ་
བསྣུན་པ། བྱེད་ལས་ཀྱི་ཁྱད་པར་རྩ་རླུང་ཐིག་ལེ་དབུ་མར་དག་བྱེད། རྣམ་པའི་ཁྱད་པར་ལྷན་སྐྱེས་ཀྱི་བདེ་བ་སྟོང་གཟུགས་དང་ངོ་བོ་གཅིག་ཏུ་གྱུར་པའི་བདེ་སྟོང་ངོ། །རྫོགས་རིམ་རྒྱུད་ལ་སྐྱེས་
ཟིན་ནས་བསྐྱེད་རིམ་ལ་སློབ་མི་དགོས་པའི་ཕྱིར། འཕགས་ལམ་གྱི་དུས་ཀྱི་བསྐྱེད་རིམ་ཞེས་པ་མི་འབྱུང་བས། རྫོགས་རིམ་ཟུང་འཇུག་ཡེ་ཤེས་གྱི་མཚན་ཉིད་ལ། སློབ་པའི་ཟུང་འཇུག་དང་།

༄༅། །མི་སློབ་པའི་ཟུང་འཇུག་ཡེ་ཤེས་གཉིས་ལས། དང་པོ་ནི། འཕགས་རྒྱུད་ཀྱི་ཡེ་ཤེས་གང་ཞིག བདེ་ཆེན་དང་མཚུངས་ལྡན་དུ་གྱུར་པའི་ལྷ་སྐུ་ཁ་སྦྱོར། གཉིས་པ་ནི། དག་པ་གཉིས་ལྡན་
གྱི་ཡེ་ཤེས་མཐར་ཐུག་གང་ཞིག་ཁ་སྦྱོར་ལ་སོགས་པའི་ཡན་ལག་བདུན་ལྡན་ཏེ། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། །སྙིང་རྗེས་ཡོངས་གང་རྒྱུན་མི་འཆད་དང་འགོགས་
པ་མེད། །ཅེས་པའི་དོན་དེ། ཙནྡྲས། ཤེས་རབ་ཡེ་ཤེས་གསལ་བར་ལོངས་སྤྱོད་རྫོགས་པ་ནི་རྣམ་པ་ཐམས་ཅད་པའོ། །ཁ་སྦྱོར་ནི་སྟོང་ཉིད་སྙིང་རྗེ་ཟུང་འཇུག་གོ །བདེ་ཆེན་ནི་གཟུང་འཛིན་གྱི་
རྟོག་པ་མེད་པའོ། །རང་བཞིན་མེད་པ་ནི་སྐྱེ་བ་མེད་པའོ། །སྙིང་རྗེས་ཡོངས་གང་ནི་མི་འགྱུར་བའི་བདེ་བའོ། །རྒྱུན་མི་ཆད་པ་ནི་རྒྱུན་གྱི་རྟག་པའོ། །འགོག་པ་མེད་པ་ནི་ཆད་པ་མེད་པའོ། །ཞེས་
པ་ལྟར་རོ། །འདིར་འབྲས་བུའི་རྫོགས་རིམ་ཡིན་པ་ཙམ་གྱིས་གཞི་ལམ་འབྲས་བུ་གསུམ་བརྡས་ཕྱེ་བའི་འབྲས་བུ་ཡིན་པས་མ་ཁྱབ་སྟེ། འཕགས་པ་སློབ་པ་རྣམས་ཀྱི་ཟུང་འཇུག་གི་ཡེ་ཤེས་

དེ་དང་། ཡེ་ཤེས་ཀྱི་སྐུ་འགྲུབ་པའི་སོ་སྐྱེའི་ལམ་གྱི་རྫོགས་རིམ་བཞིན་ནོ། །དགོས་པ་བསྐྱེད་རིམ་གྱིས་སྤང་བྱ་གང་སྤངས་ན་སྣོད་བཅུད་ཐ་མལ་དུ་འཛིན་པ་སྤང་ཞིང་། ལམ་གང་ཐོབ་ན་མ་དག་ས་།
བདུན་རང་རྒྱུད་ལ་ཐོབ། འབྲས་བུ་གང་ཐོབ་ན་གཟུགས་སྐུའི་རྟེན་འབྲེལ་བསྒྲིགས། ཁྱད་པར་བསྐྱེད་རིམ་རང་གི་དངོས་འབྲས་ཐུན་མོང་གི་དངོས་གྲུབ་འགྲུབ་པར་བྱེད་པའོ། །རྫོགས་རིམ་གྱིས་
སྤང་བྱ་གང་སྤང་ན། འཕོ་བའི་བག་ཆགས་ཀྱི་དྲི་མ་སྤོང་ཞིང་། །ས་ལམ་གང་ཐོབ་ན་དག་པ་ས་གསུམ་དང་། འབྲས་བུ་གང་ཐོབ་ན་ལྷན་ཅིག་སྐྱེས་སྐུ་ཆོས་སྐུའི་རྟེན་འབྲེལ་བསྒྲིགས། ཁྱད་པར་
རྫོགས་རིམ་གྱི་དངོས་འབྲས་མཆོག་གི་དངོས་གྲུབ་འགྲུབ་པར་བྱེད་པ་སྟེ། སྙིང་པོའི་རྒྱུད་ཕྱི་མ་ལས། འཇིག་རྟེན་པ་ཡི་དངོས་གྲུབ་ནི། །བསྐྱེད་པའི་རིམ་པའི་སྦྱོར་བས་ཐོབ། །ཅེས་དང་། འཇིག་
རྟེན་འདས་པའི་དངོས་གྲུབ་ཀྱི། །རྫོགས་པའི་རིམ་པའི་སྦྱོར་བའོ། །ཞེས་སོ། །གྲངས་ངེས་ནི། སྐྱེ་བ་ཀུན་རྫོབ་དང་། འཆི་བ་དོན་དམ་བདེན་པ་ལམ་དུ་བྱས་ནས་དེ་དང་དེ་རྫོགས་པར་སྦྱོང་བ་ལ་

༄༅། །ལྟོས་ནས་བསྐྱེད་རྫོགས་གཉིས་ཏེ། ཡེ་ཤེས་རྡོ་རྗེ་ཀུན་ལས་བཏུས་ལས། སྐྱེ་བ་ཀུན་རྫོབ་བདེན་པ་ཞེས་བྱ་སྟེ། །འཆི་བ་ཡང་ནི་དོན་དམ་བདེན་པ་ཡིན། །བདེན་གཉིས་འདི་ལ་རྣམ་པར་
ངེས་བྱས་ནས། །བཤད་པ་གཉིས་ཀྱི་དབྱེ་བ་གསུངས་པ་ཡིན། །ཞེས་སོ། །གནས་ལུགས་ཀྱི་ལམ་ལ་འཇུག་པའི་སྔོན་དུ་རྒྱུད་སྦྱང་བ་དང་། བྱང་ནས་གནས་ལུགས་དངོས་སྒོམ་པ་ལ་ལྟོས་ནས་ཀྱང་
བསྐྱེད་རྫོགས་གཉིས་སུ་བསྟན་ཏེ། རྡོ་རྗེ་སྙིང་འགྲེལ་ལས། རྣམ་རྟོག་བག་ཆགས་ཀྱིས་བཅིངས་ལ། །ཐོག་མར་རྟོག་པའི་ཆོ་ག་བསྟན། །རྣམ་རྟོག་རང་བཞིན་ཤེས་པ་ན། །མི་རྟོག་པ་ལ་འཇུག་
པར་བྱ། །ཞེས་དང་། རིམ་ལྔ་ལས། བསྐྱེད་པའི་རིམ་ལ་ལེགས་གནས་ཤིང་། །རྫོགས་པའི་རིམ་པ་འདོད་རྣམས་ལ། །ཐབས་འདི་རྫོགས་པའི་སངས་རྒྱས་ཀྱིས། །སྐས་ཀྱི་རིམ་པ་ལྟ་བུར་གསུངས། །
ཞེས་སོ། །དེ་ཡང་རིམ་གཉིས་ཀྱི་ལམ་ཉམས་སུ་ལེན་ཚུལ་མདོ་ཙམ་བསྟན་པར་བྱ་སྟེ། དེ་ལ་བསྐྱེད་རིམ་ནི་སྦྱང་བྱ་འཁོར་བའི་ཆོས་སྣ་ཚོགས་པར་སྣང་བ་འདི་དག་སྲིད་པར་སྐྱེ་བ་བླངས་པ་ལ་།

བརྟེན་ནས་འཆར་བས་འཁོར་བའི་ཆོས་ཀྱི་གཙོ་བོ་སྐྱེ་གནས་བཞིའི་བག་ཆགས་སྦྱོང་བ་དང་བསྟུན་ནས། བསྐྱེད་རིམ་སྒོམ་ཚུལ་བཞི་སྟེ། སྒྱུ་འཕྲུལ་དྲྭ་བ་ལས། སྐྱེ་གནས་བཞི་པོ་དག་བྱའི་ཕྱིར། །
བསྐྱེད་པའང་དེ་བཞིན་རྣམ་པ་བཞི། །སྤྲོས་ཅན་སྤྲོས་དང་སྤྲོས་པ་མེད། །ཤིན་ཏུ་སྤྲོས་པ་མེད་བཞིའོ། ཞེས་པས། སྒོང་སྐྱེས་སྦྱོང་བ་ནི། དབང་རྟུལ་སྤྲོས་པ་ཅན་གྱི་དབང་དུ་བྱས་ཏེ། དེའང་ཐོག་
མར་སྒོང་ང་དང་དེ་ལས་གཟུགས་སུ་སྨིན་པ་ལྟར་གཉིས་སྐྱེས་ཀྱི་སྲིད་པ་དེའི་བག་ཆགས་སྦྱོང་བའི་གཉེན་པོ་ཁྱད་པར་ཅན་བསྟན་པས། བདག་སྲས་གཞན་སྲས་ནི། བདག་སྔོན་གྱི་སངས་རྒྱས་
ཡིན་པའི་ཕྱིར་བདག་གི་སྲས་སུ་དེ་བཞིན་གཤེགས་པ་བྱ་བ་དང་། རིགས་མི་ནུབ་ཅིང་ལྷུན་གྱིས་གྲུབ་པའི་ཕྱིར་དེ་བཞིན་གཤེགས་པའི་སྲས་སུ་བདག་བྱ་བའོ། །ཞེས་པས། དང་པོ་ནི། བདག་གི་
རིག་པ་བྱང་ཆུབ་ཀྱི་སེམས་སྣང་སྟོང་གཉིས་སུ་མེད་པའི་རང་བཞིན་དེ་ཉིད་ཡེ་ནས་སངས་རྒྱས་ཀྱི་རང་བཞིན་ཡིན་ཞིང་། དེ་ཉིད་མངོན་དུ་བྱས་པ་ལས་དུས་གསུམ་གྱི་སངས་རྒྱས་རྣམས་བྱུང་བ་

༄༅། །ཡིན་པའི་ཕྱིར་དང་། གཉིས་པ་ནི། རྒྱལ་བའི་བུ་དེ་ཉིད་རྒྱལ་རིགས་ཡིན་པ་བཞིན། དེ་བཞིན་གཤེགས་པ་རྣམས་ཀྱི་སྲས་སུ་བདག་བསྐྱེད་པས་སངས་རྒྱས་ཀྱི་རིགས་མི་ནུབ་ཅིང་། དེ་
དག་གི་ཡོན་ཏན་རྣམས་རང་རྒྱུད་ལ་ལྷུན་གྱིས་གྲུབ་པའི་ཕྱིར་རོ། །དེ་ལ་རྒྱུད་སྡེའི་ལུགས་དང་། སྒྲུབ་སྡེའི་ལུགས་གཉིས་ལས། དང་པོ་རྒྱུད་སྡེ་ལྟར། སྒྱུ་འཕྲུལ་རྒྱ་མཚོ་ལས། རང་བྱུང་དངོས་དང་མི་
འགལ་ཞིང་། །འབྲས་བུ་ཉིད་ལ་ལམ་ཤེས་པས། །མ་ལུས་དཀྱིལ་འཁོར་ཐིག་ལེ་རྣམས། །བདག་གི་སྲས་སུ་བསྒོམ་པར་བྱ། །ཞེས། རྒྱུད་ཀྱི་རྒྱལ་པོ་སྒྱུ་འཕྲུལ་ལྟར་ན། བདག་སྲས་ནི། གཙོ་བོ་
ཡབ་ཡུམ་བསྐྱེད་ནས་སྙོམས་པར་འཇུག་པ་དང་། ངོ་མཚར་སྲས་ཀྱི་དཀྱིལ་འཁོར་ཡི་གེའི་སྤྲིན་ལས་སྤྲོ་བའོ། །དང་པོ་ནི། ཨེ་མ་ཧོ་ངོ་མཚར་རྨད་ཀྱི་ཆོས། །རྫོགས་པའི་སངས་རྒྱས་ཀུན་གྱི་གསང་། །
སྐྱེ་བ་མེད་ལས་ཐམས་ཅད་སྐྱེ། །སྐྱེས་པ་ཉིད་ན་སྐྱེ་བ་མེད། །ཅེས་པས། དོན་དམ་སེམས་བསྐྱེད་བརྟན་པར་བྱས་ནས་དེ་བཞིན་ཉིད་ཀྱི་ཏིང་ངེ་འཛིན་དང་། སྙིང་རྗེ་ཀུན་སྣང་གི་ཏིང་ངེ་འཛིན་སྤྱི་

མཐུན་ལྟར་ལ་རྒྱུའི་ཏིང་ངེ་འཛིན་གྱི་ཁྱད་པར། སྒྱུ་འཕྲུལ་ལས། རྩ་བ་མེད་པའི་སེམས་ཉིད་འདི། །ཆོས་རྣམས་ཀུན་གྱི་རྩ་བ་ཡིན། །སེམས་ཉིད་ཡི་གེའི་རང་བཞིན་ཏེ། །ཡི་གེ་ཡིད་བཞིན་རིན་
ཆེན་སྤྲིན། །མ་རབ་ཏུ་བརྟན་གྱུར་ཨ་དཀར་ལས། །ཤིན་ཏུ་ཕྲ་བའི་ཨ་རྣམས་འཕྲོས། །ཕྱོགས་བཅུ་གང་བར་གསལ་གྱུར་ནས། །བསྡུས་ཀྱང་འཕེལ་འགྲིབ་མེད་པར་བརྟན། །ཞེས་ཨ་བརྗོད་པའི་
རྐྱེན་ལས་སེམས་ཀྱི་རང་བཞིན་ཡི་གེར་རྫོགས་པ་སྤྲོ་བསྡུས་གསལ་འགྲིབ་མེད་པ་ཡོངས་སུ་གྱུར་པ་ལས། མངོན་བྱང་གི་རང་བཞིན་ཉི་ཟླའི་དཀྱིལ་འཁོར་མས་མཚན་པ་ལས་བྱུང་བའི་ཡི་གེ་
རྒྱུ་དུས་ན་ནང་གི་ཁམས་དཀར་པོ། ལམ་དུས་ན་ཡི་གེའི་རྒྱུའམ་སྦྱང་གཞི། འབྲས་དུས་མཚན་བཟང་པོ་སུམ་ཅུ་རྩ་གཉིས་ཀྱི་ས་བོན་ཨཱ་ལི་ལ་ཚེག་དྲག་ཅན་བཅས་བཅུ་དྲུག་ཕྲག་གཉིས་དཀར་
པོ་མུ་ཏིག་གི་ཕྲེང་བ་ལྟ་བུ། རྒྱུ་དུས་ན་ཁམས་དམར་པོ། ལམ་དུས་ན་ཡི་གེའི་རྒྱུའམ་སྦྱང་གཞི། འབྲས་དུས་ན་དཔེ་བྱད་བརྒྱད་ཅུའི་ས་བོན་ཀཱ་ལི་དངོས་བསྟན་སུམ་ཅུ་རྩ་བཞི་དང་། ཌཱ་མ་རུའི་

༄༅། །ཡི་གེ་ཅན་གཉིས། གླང་ཆེན་གཙུག་བུམ་ཅན་གྱི་ཡི་གེ་གཉིས། སྣ་ལྡན་གྱི་ཡི་གེ་ལྔ་ལས་བྱུང་བའི་ང་རོ་དང་། མཐར་གནས་ར་ཡིག་དང་དྲོ་བའི་ཡི་གེ་ཤ་ཥ་ས་ལས་བྱུང་བའི་རྣམ་
བཅད་ཀྱི་ཡི་གེ་དང་བཅས་བཞི་བཅུ་ཚན་གཉིས་དམར་པོ་མར་མེའི་ཕྲེང་བ་ལྟ་བུ་རིམ་པ་གཉིས་བསྐོར་བའི་ཡི་གེ་ཐོག་མཐའ་ཟླ་ཉི་བཅས་འོད་དུ་ཞུ་བས་འོད་ཀྱི་གོང་བུར་གྱུར། དེ་ཡོངས་སུ་གྱུར་པ་
ལས་ཧཱུྃ་གིས་མཚན་པའི་རྡོ་རྗེར་གྱུར་དེ་ཡོངས་སུ་གྱུར་བ་ལས་རང་བཞིན་གཞིའི་ཀུན་ཏུ་བཟང་པོར་བསྒོམ་མོ། །རྡོ་རྗེ་སྙིང་པོ་རྒྱན་གྱི་རྒྱུད་ལས། ཨཱ་ལི་དང་ནི་ཀཱ་ལི་དང་། །རྡོ་རྗེ་ཟླ་བ་རྣམ་པ་གཉིས། ། 
གཅིག་ཏུ་གྱུར་པ་མཉམ་ཉིད་དེ། །ས་བོན་མཚན་མར་གྱུར་པ་ནི། །སོ་སོར་རྟོགས་པར་ངས་བཤད་དོ། །དེ་བྱུང་སངས་རྒྱས་ཐམས་ཅད་ཀྱིས། །འགྲོ་དོན་བྱེད་པ་བྱ་ནན་ཏན། །གཟུགས་བརྙན་རྫོགས་
པ་ཆོས་དབྱིངས་ཏེ། །ཞེས་སོ། །འགྲེལ་པ་ཉི་སེང་མར་ཆོ་ག་ལྔ་བསྐྱེད། ཐོག་མར་སེམས་བསྐྱེད་དེ་ཡུད་ཙམ་གྱིས་ཀུན་ཏུ་བཟང་པོར་བསྒོམས་ནས། འོག་གི་ཕྱོགས་སུ་ཡེ་ཤེས་ཀྱི་ས་གཞི་ནས་

བཟུང་གཞལ་ཡས་ཁང་གདན་དང་བཅས་པ་བསྐྱེད་ཚར་བ་དང་། ཉི་ཟླའི་གདན་ལ་སེམས་སྐྱིལ་གྱིས་འདུག་པར་མོས་ཏེ། བྱང་ཆུབ་ཀྱི་སེམས་ཡེ་ཤེས་སུ་བསྐྱེད་པའི་དོན་གྱིས་སྟོང་པ་ཉིད་ཀྱི་ཡེ་
ཤེས་ཏེ་ཆོ་ག་དང་པོའོ། །དེའི་ངང་ལས་རང་སེམས་མའི་ངོ་བོར་བསྒོམས་ནས་འཕྲོ་འདུས་བྱ་བས། ཨ་ལས་ཟླ་དཀྱིལ་གྱི་དབུས་སུ་མཚན་གྱི་ས་བོན་ཨཱ་ལི་དང་། ཨཱ་རིང་ལས་ཉི་དཀྱིལ་གྱི་དབུས་
སུ་དཔེ་བྱད་ཀྱི་ས་བོན་ཀཱ་ལི་སྟེ་གཉིས་ཀ་ཉིས་རིམ་དུ་བསྐོར་བའི་རང་བཞིན་ཆོ་ག་གཉིས་པ་སྟེ་མེ་ལོང་ཡེ་ཤེས་སོ། །དེ་དག་འོད་ཀྱི་གོང་བུ་གཅིག་ཏུ་འདྲིལ་བ་ནི་ཆོ་ག་གསུམ་པ་སྟེ་མཉམ་པ་ཉིད་
ཀྱི་ཡེ་ཤེས་སོ། །འོད་ཀྱི་གོང་བུ་ལས་ཧཱུཾ་དུ་གྱུར་ནས། དེའི་རྒྱུ་མཐུན་པའི་འབྲས་བུ་རྡོ་རྗེར་བྱིན་གྱིས་བརླབས་པ་ནི་ཆོ་ག་བཞི་པ་སོར་རྟོགས་ཡེ་ཤེས་སོ། །དེ་ཡོངས་སུ་གྱུར་པ་ལས་ཀུན་ཏུ་
བཟང་པོའི་སྐུར་བསྐྱེད་པ་ནི་ཆོ་ག་ལྔ་པ་སྟེ་བྱ་གྲུབ་ཡེ་ཤེས་སོ། །དེ་ནས་སེམས་བསྐྱེད་དེ། སེམས་སྤྲིན་ལས། སོ་སོའི་སྐུར་བསྐྱེད་པ། རང་རང་གི་སྔགས་ཀྱི་ཕྱིར་བྱུང་ནས་དཀྱིལ་འཁོར་དུ་འགོད་

༄༅། །པར་མཛད་དོ། །རྗེ་རོང་ཟོམ་དང་ཀུན་མཁྱེན་ཆེན་པོའི་ཆོ་ག་ལྔའི་བསྐྱེད་ཚུལ་འདི་འདྲ་བ་ལས། ཁྱད་པར་ཏིང་འཛིན་གསུམ་སྔོན་དུ་འགྲོ་བས། ཏིང་འཛིན་དང་པོ་གཉིས་སྟོང་ཉིད་ཡེ་
ཤེས་ཏེ་ཆོ་ག་དང་པོ་དང་། རྒྱུའི་ཨཱ་ཡིག་ལས་ཉི་ཟླའི་དཀྱིལ་འཁོར་གྱི་ཆོ་ག་གཉིས་པ། ཇི་སྲིད་ཆོ་ག་ལྔ་པས་སྐུ་བསྐྱེད་པ་རྫོགས་པ་དང་། གཞལ་ཡས་ཁང་བསྐྱེད་པ་དང་། དེ་ནས་བདག་སྲས་
གཞན་སྲས་ཀྱི་ཆོ་ག་ལ་འཇུག་པར་མཛད་དོ། །འདིར་ཡང་དེ་ལྟར་འཆད་ལ། རང་བཞིན་གཞིའི་ཀུན་བཟང་བསྒོམ་པ་ཡན་ཆོ་ག་ལྔས་བསྐྱེད་པ་ཡིན། དེ་ནས་གཞལ་ཡས་ཁང་བསྐྱེད་པ་ནི། གལ་
ཕྲེང་ལས། སྣོད་ཀྱི་རིམ་པ་བྱུང་ཚུལ་གྱིས། །རིམ་བརྩེགས་གཞལ་ཡས་གཞུང་བཞིན་བསྐྱེད། ཅེས་སོ། །གཞུང་ལས། ཡེ་ཤེས་ཕྱོགས་བཞི་དབུས་བརྟགས་ཏེ། །དཀྱིལ་འཁོར་བསམ་ཡས་ལྷུན་
གྲུབ་ནི། །རྫོགས་ཆེན་རྟོགས་པའི་རྣལ་འབྱོར་པས། །ཀུན་འབྱུང་དཀྱིལ་འཁོར་ཆེན་པོར་སྤྱོད། །འཁོར་ལོ་རྩིབས་བཞི་མུ་ཁྱུད་བཅས། །གྲུ་ཆད་བཞིས་བརྒྱན་བར་ཁྱམས་དང་། །ཀུན་ཏུ་གྲུ་བཞི་

སྒོ་འཁྱུད་ལྡན། །རོལ་མོ་སྣ་ཚོགས་སྤྲིན་ཕུང་བཞིན། །དཀྱིལ་འཁོར་བཞི་བཅུ་གཉིས་ཀྱིས་བརྒྱན། །སེང་གེ་གླང་ཆེན་རྟ་དང་ཁྱུང། །ནམ་མཁའ་ལྡིང་གི་ཁྲི་ཆེན་ལ། །ཉི་ཟླ་པདྨ་རིན་པོ་ཆེ། །ཞེས་
གསང་སྙིང་ལས་བསྟན་པ་ལྟར། དེ་ནི་རྣམ་སྣང་གི་རང་བཞིན་གཞལ་ཡས་ཁང་བསྐྱེད་པ་ཡིན། དེ་ལ་རྣམ་སྣང་ནི་སངས་རྒྱས་རྣམས་ཀྱི་སྐུའི་བདག་ཉིད་ཡིན་པས། སྐུ་དེས་གསུང་དང་ཐུགས་ཀྱི་
རྟེན་བྱེད་པ་ལྟར། གཞལ་ཡས་ཁང་པས་ཀྱང་སངས་རྒྱས་རྣམས་བཞུགས་པའི་གནས་སམ་རྟེན་བྱེད་པ་ཆོས་མཚུངས་པས་སོ། །ཨཱ་ནི་སྐྱེ་མེད་དེ་བཞིན་ཉིད། །ཀ་ནི་ཡེ་ཤེས་ཐུགས་ཀྱི་ཐུགས། ། 
ཉི་ཟླའི་གདན་སྟེང་རང་ཀུན་བཟང་བསྐྱེད་པའི་གཡོན་དུ་བཟང་མོ་ཡབ་དང་འདྲ་བར་བསྐྱེད་པ་དེ་དང་གཉིས་མེད་དུ་འཁྲིལ་ནས་སྙོམས་པར་འཇུག་པའི་ཚུལ་ནི། ཐབས་དང་ཤེས་རབ་དགྱེས་སྤྲིན་
བྱང་ཆུབ་སེམས་ཚོགས་རྒྱུ་འཁོར་ལོ། །འབྲས་བུ་རྒྱལ་བ་སྨིན་གྲུབ་ངོ་མཚར་མིང་ཚོགས་བཞི་བཅུ་གཉིས། །འདུས་མ་བྱས་ཉིད་འདུས་བྱས་རྡོ་རྗེ་དཀྱིལ་འཁོར་ཕྱིན་པའི་དམ། །འདའ་བར་མི་

༄༅། །མཛད་དབང་མེད་རྒྱུ་རྐྱེན་ཚོགས་པའི་མཐུ་ཆེན་པོ་ཧོཞེས། ཡབ་ཡུམ་ཐབས་ཤེས་སུ་ཚོགས་པའི་བྱང་ཆུབ་སེམས་ཀྱི་རྒྱུ་སྙོམས་འཇུག་གི་རྐྱེན་ལས་འབྲས་བུ་རྒྱལ་བ་བཞི་བཅུ་རྩ་
གཉིས་སུ་སྨིན་པའི་དམ་ཚིག་ལས་འདའ་བར་མི་མཛད་པ་ལ་ཧོཿ ཞེས་དགྱེས་པ་བསྐྱེད་པའོ། །གཉིས་པ་ངོ་མཚར་སྲས་ཀྱི་དཀྱིལ་འཁོར་ཡི་གེ་ལས་སྤྲོ་བ་ནི། སྦྱོར་མཚམས་ནས་བྱང་ཆུབ་སེམས་
ཀྱི་སྤྲིན་ཡི་གེའི་རང་བཞིན་དུ་སྤྲོས་ནས་ངོ་མཚར་སྲས་ཀྱི་དཀྱིལ་འཁོར་དུ་བྱ་བ་ནི། ཋ་ནི་སྒྱུ་འཕྲུལ་རྡོ་རྗེ་ཉིད། །ཅེས་པ་ནསཨོཾ་ནི་ཐམས་ཅད་ཞིག་པ་ཉིད། །ཅེས་པའི་བར་གྱིས་ལྷ་ཚོགས་བཞི་བཅུ་
ཞེ་གཉིས་ཀྱང་ས་བོན་གྱུར་པ་ཉིད་ཡུམ་མཁའ་ནས། ཕཊ་ཛསྔགས་ཀྱིས་ཕྱིར་བཏོན་པ་རང་རང་གི་གདན་ལ་བཀོད་ནས་ལྷར་གྱུར། ཕྱོགས་བཅུའི་སངས་རྒྱས་རྣམས་ཀྱི་ཐུགས་ཀྱི་ངོ་བོ་གཙོ་བོ་
ཡབ་ཡུམ་གཉིས་པོ་རང་གི་རིག་པའི་ངོ་བོར་གྱུར་པའི་གཙོ་བོ་ཡབ་ཡུམ་ལ་ཐིམ་པར་བསམ་པ་དེ་ཡན་ནི་བདག་སྲས་ཡིན་ནོ། །གཞན་གྱི་སྲས་སུ་བདག་བྱ་བ་གཞན་སྲས་ནི་རྒྱུད་སྡེ་ལྟར་ན། སྒྱུ་

འཕྲུལ་རྒྱ་མཚོ་ལས། གང་གིས་གང་ལ་གསོལ་བཏབ་པས། ཐུགས་རྗེས་བྱིན་བརླབས་སྦྱངས་བྱས་ནས། །ཐུགས་ཞུགས་འདྲིས་པར་དབྱེར་མེད་ན། །སྲས་གྱུར་དགོངས་པ་ཅི་ལ་གནས། །ཞེས་ཏེ། །
དེ་ལ་དངོས་པོར་ལྟ་བ་སྣང་ཕྱོགས་ཀྱི་ཞེན་པ་སྦྱོང་བ་དང་། ཆད་པར་བལྟ་བ་སྟོང་ཕྱོགས་ཀྱི་ཞེན་པ་སྦྱོང་བའི་ཚུལ་གཉིས། དང་པོ་ལའང་ཐུགས་དམ་བསྐུལ་བ་དང་། བྱིན་བརླབས་རྗེས་སུ་གནང་བ་
གཉིས་ལས། དང་པོ་ནི། གཙོ་བོའི་ཐུགས་ཀ་ནས་རིགས་པའི་ཀུན་ཏུ་བཟང་པོ་སེམས་དཔའི་རྒྱན་ལྡན་རྣམ་སྨིན་གྱི་ལུས་ཀྱི་རྣམ་པ་ཅན་རྐང་པའི་ལོང་བུ་སྤྲད་ཅིང་ཐལ་མོ་སྦྱར་བ་འཐོན་ནས། དཀྱིལ་
འཁོར་ལ་ལན་གསུམ་བསྐོར་ནས་དགའ་བ་ཆེན་པོའི་སྒོ་ནས་མེ་ཏོག་གཏོར་བཞིན་པས། ཨོཾ། སྔོན་གྱི་ཐུགས་དམ་ཆེན་པོ་ནི། །འཇིག་རྟེན་མ་ལུས་ཐམས་ཅད་ཀུན། །རྒྱལ་བའི་ཞིང་དུ་སྦྱོར་
བས་ན། །ཕྱག་རྒྱ་ཆེན་པོར་བདག་སྦྱོར་ཅིག །ཅེས་གསོལ་བ་གདབ་བོ། །གཉིས་པ་ནི། ལྷ་རྣམས་ཀྱིས་བདག་ལ་རྗེས་སུ་དགོངས་ཏེ་ཐབས་དང་ཤེས་རབ་ཀྱི་འོད་ཟེར་སྤྲོས་པས། སེམས་དང་

༄༅། །སེམས་བྱུང་གི་རྟོག་པ་དང་། དེ་ལས་གྱུར་པའི་རྣམ་སྨིན་གྱི་ལུས་ངན་སྦྱངས། གཟུང་འཛིན་གཉིས་བྲལ་གྱི་རང་བཞིན་གསེར་ཞུན་མ་ལྟ་བུའི་འོད་ཀྱི་གོང་བུར་གྱུར་པ་ལས། དེ་བཞིན་
གཤེགས་པ་རྣམས་ཀྱི་སྐུ་གསུང་ཐུགས་ཀྱི་འོད་ཟེར་ཡི་གེ་གསུམ་གྱི་རྣམ་པས་བདག་གི་རྣམ་སྨིན་གྱི་ལུས་ཞུ་བའི་གོང་བུ་ལ་བསྟིམ་པས། གོང་བུ་ཉིད་ཀྱང་དེ་དང་གཉིས་སུ་མེད་པའི་འབྲུ་གསུམ་
དུ་གྱུར་ནས། རགས་པ་སྐུ་དང་གསུང་གི་ས་བོན་ཕྲ་བ་ཐུགས་ཀྱི་ས་བོན་ལ་འདྲེས་ནས་ཟླ་དཀྱིལ་ལ་ཧཱུྃ་དུ་གནས་པར་གྱུར། དེ་ཉིད་རླུང་དཀྱིལ་གྱིས་བཏེགས་ནས་གཡས་སྐོར་གྱིས་དཀྱིལ་འཁོར་
གྱི་ཤར་སྒོ་ནས་ནང་དུ་ཞུགས་ཏེ་གཙོ་བོའི་ཐུགས་ཀར་མདའ་འཕངས་པ་ལྟར་སོང་བའམ། དྲི་ཟ་ཉེར་ལེན་གྱི་རྣམ་ཤེས་ལུས་སུ་ཞུགས་པ་མཚོན་ཕྱིར་གཙོ་བོའི་ཤངས་བུག་གཡོན་ནས་ཞུགས་ཏེ་
ཐུགས་ཀར་ཐིམ། སྒལ་ཚིག་གི་རྟ་བརྒྱུད་ཡབ་ཡུམ་བདེ་བའི་རོལ་མོས་ཚིམ་ནས་བྱང་ཆུབ་ཀྱི་སེམས་དང་གཉིས་སུ་མེད་པའི་གོང་བུར་གྱུར་པའི་ཡུམ་གྱི་མཁའ་ལ་གནས་པ་ལ། ལྷ་ཚོགས་ཐམས་

ཅད་ཀྱང་རང་རང་གི་སྔགས་སྒྲ་དང་བཅས་བྱང་ཆུབ་ཀྱི་སེམས་གོང་བུའི་བདག་ཉིད་ཅན་དེ་ལ་ཐིམ། དེའི་ངང་ལ་གཙོ་བོ་ཡབ་ཡུམ་ཀྱང་རྗེས་ཆགས་ཆེན་པོས་བདེ་བའི་ངོ་བོར་ཞུ་སྟེ་ཐམས་ཅད་
གཅིག་ཏུ་འདྲེས་པའི་གོར་བུར་བསམ་མོ། །གཉིས་པ་ཆད་པར་བལྟ་བ་སྟོང་ཕྱོགས་ཀྱི་ཞེན་པ་སྦྱོང་བ་ནི། གོང་བུ་དེ་ཉིད་ཀྱང་ཡི་གེ་དང་ཕྱག་མཚན་གྱི་རྣམ་པར་སོང་བ་ཡོངས་སུ་གྱུར་པ་ལས་ཞི་
བ་དང་ཁྲོ་བོའི་སྐུ་འབྲས་བུ་རྡོ་རྗེ་འཛིན་པའི་ང་རྒྱལ་བསྐྱེད་ནས། ཤུ་ནྱ་ཏཱའི་སྔགས་ཀྱིས་དེ་ལ་ཡེ་ཤེས་ལྔའི་དབང་བསྐུར་སྐུ་གསུང་ཐུགས་བྱིན་གྱིས་བརླབས་པར་བྱ་བ་དམ་པ་རྒྱན་ལས་གསུངས་ལ། 
དེ་ནས་གཙོ་བོ་ཡབ་ཡུམ་གྱི་མཁའ་གསང་རྡོ་རྗེ་དང་པདྨ་བྱིན་གྱིས་བརླབས་ནས། ས་མ་ཡ་ཧོཿ ས་མ་ཡ་སྟྭྃ། རྭ་ཧོ་ཧཾ། རཱ་ག་ཡ་མི་སོགས་ཆགས་པའི་བརྡ་དང་བརྡ་ལན་གྱིས་བསྐུལ་ནས་སྙོམས་
པར་ཞུགས་ཏེ་བྱང་སེམས་ཡུམ་གྱི་མཁའ་ལ་སྤྲོས་པས་མཁའ་གསང་གཞལ་ཡས་ཁང་དུ་བྱིན་གྱིས་བརླབས། དེའི་ནང་ལྷ་རྣམས་ཀྱི་ས་བོན་གསལ་བཏབ་ལ། ལྷ་སོ་སོའི་གསང་སྔགས་བརྗོད་པའི་

༄༅། །རྐྱེན་གྱིས་ལྷ་སོ་སོའི་སྐུ་ཡོངས་སུ་རྫོགས་པར་གྱུར ཛཿ ཞེས་བརྗོད་པ་ཙམ་གྱིས་ལྷ་རྣམས་ཡུམ་གྱི་མཁའ་ནས་བཏོན་ཏེ་མདུན་གྱི་ནམ་མཁར་བཞག་ལ་ཨོཾ་ཨཱཿཧཱུྃ་གིས་སྐུ་གསུང་
ཐུགས་བྱིན་གྱིས་བརླབས། འོད་ཟེར་སྤྲོ་བསྡུས་སངས་རྒྱས་ཀྱི་མཛད་པ་བསྒྲུབས་ནས་ལྷ་རྣམས་རང་རང་གི་གདན་ལ་བཞུགས་པར་བསམ་པ་གཞན་དེ་བཞིན་གཤེགས་པའི་སྲས་སུ་བདག་བྱ་བ།
གཞན་སྲས་སོ། །གཉིས་པ་སྒྲུབ་སྡེའི་ལུགས་ལ་བདག་གི་སྲས་སུ་གཞན་བྱ་བ་ལ་ལྔ། རྒྱུའི་ས་བོན་ལས་གཙོ་བོ་ཡབ་ཡུམ་བསྐྱེད་པ་ནི༡། སྒྲུབ་གཞིའི་ལུས་དེ་བཞིན་ཉིད་ཀྱི་ཏིང་ངེ་འཛིན་དང་།
ཀུན་སྣང་གི་ཏིང་ངེ་འཛིན་དང་། རྒྱུའི་ཏིང་ངེ་འཛིན་གསུམ་ལས། ནམ་མཁའི་དབྱིངས་སུ་རྒྱུ་རྡོ་རྗེ་འཛིན་པ་ཡབ་ཡུམ་དུ་བསྐྱེད་པ་དང་། ཕྱོགས་བཅུའི་བུདྡྷ་བཀུག་ནས་ཡུམ་མཁར་བསྟིམ་པ་ནི༢།
ཡབ་ཡུམ་ཀྱི་མཁའ་གསང་དུ་ཕྱོགས་བཅུའི་སངས་རྒྱས་རྣམས་སྤྱན་དྲངས་ནས་བདག་གི་སྲས་སུ་བྱ་བའི་ས་བོན་དུ་སྒྲུབ་པ་དང་། སེམས་ཅན་བཀུག་ནས་མཁར་བསྟིམ་པ་ནི་༣ཁམས་གསུམ་རིགས་

དྲུག་གིས་བསྡུས་པའི་སེམས་ཅན་རྣམ་ཏིང་འཛིན་ལྕགས་ཀྱུའི་འོད་ཀྱིས་བཀུག་ནས་སྒོ་གསུམ་གྱི་སྒྲིབ་པ་སྦྱངས་ཏེ་འཁོར་འདས་དབྱེར་མེད་རོ་གཅིག་ཏུ་ཞུ་བ་དང་། གཉིས་སུ་མེད་ལ་ཆེ་བ་བརྗོད་
པ་ནི་༤། འཁོར་འདས་གཉིས་སུ་མེད་པ་སྲིད་ཞི་གཉིས་ན་ཆེ་བའི་བདག་ཉིད་ཀྱི་དགྱེས་པ་ཆེན་པོའི་རང་བཞིན། ངོ་མཚར་རྨད་དུ་བྱུང་བའི་ཆེ་བ་ངང་ངམ་ཤུགས་ཀྱིས་བརྗོད་པ་དང་། ནམ་མཁར་
གནས་པའི་ཧེ་རུ་ཀའི་ཐུགས་ཀ་ནས་ཨེ་ཡཾ་ར་སུཾ་ཀོ་རཾ་ཆད། འབྱུང་ལྔ་རིམ་བརྩེགས་པཾ་ལས་པདྨ་ཧཱུྃ་ལས་སྣ་ཚོགས་རྡོ་རྗེར་གྱུར། དེའི་སྟེང་དུ་རྒྱུའི་ཧེ་རུ་ཀ་ཡབ་ཡུམ་གྱི་མཁའ་གསང་ལས་བྷྲཱུྃ་ཡིག་
འོད་ཟེར་ལྔ་ལྡན་བབས། ཡོངས་སུ་གྱུར་པ་ལས་ཕྱི་རིན་པོ་ཆེའི་གཞལ་ཡས་ཁང་། ནང་དུར་ཁྲོད་རོལ་པའི་རྒྱན་བཀོད་རྫོགས་པ་དེའི་དབུས་དང་ཕྱོགས་མཚམས་རྡོ་རྗེ་བྲག་ཆེན་པདྨ་ཉི་ཟླ་ལྷ་ཀླུ་
ཕྱོགས་སྐྱོང་དྲེགས་པ་བསྣོལ་སྟེང་བྱོལ་སོང་གཙོ་དགུ་སོགས་འཁོད། འཁོར་མཁའ་གསང་ནས་ཕྱོགས་མཚམས་ལྷ་སྤྲོས། སླར་ཡང་གཙོ་བོ་ཡབ་ཡུམ་གྱི་སྐུ་ལ་བསྡུས་པ་ཡན་བདག་གི་སྲས་སུ་

༄༅། །གཞན་བྱ་བ་ལྔ་ཡིན། གཞན་གྱི་སྲས་སུ་བདག་བྱ་བ་ལ་བརྒྱད། །སྒོ་ང་སྨིན་པ་དེ་དང་དེར་གྱུར་བཞིན། །གཙོ་བོ་འོད་ཞུ་ས་བོན་གྱུར་པ་དང་༡། །དེ་ལས་ཡབ་ཡུམ་སྐྱེ་མཆེད་རྫོགས་
པ་དང་༢། །ཡབ་ཀྱི་རྟོག་པ་ཡི་གེར་གྱུར་པ་དང་༣། །ཡུམ་ལས་འོད་འཕྲོས་ལྷ་ལ་གསོལ་གདབ་དང་༤། །ཀུན་ཀྱང་རང་བསྟིམ་ང་རྒྱལ་བཟུང་བ་དང་། །སྙོམས་པར་ཞུགས་ནས་མཁའ་རུ་དཀྱིལ་
འཁོར་བསྐྱེད༦། །རྟོག་པ་ཞེ་གཉིས་ལྷར་གསལ་ཕྱིར་གདོན་དང་༧། །ཕྱག་རྒྱ་བཞི་ཡིས་བཅིངས་དང་རྒྱས་གདབ་བོ། །ཞེས་ཡོན་ཏན་མཛོད་ལས་གསུངས་པ་ལྟར། དེའང་ཐོག་མར་སྒོ་ང་དང་དེ་
ལས་བྱའི་གཟུགས་སུ་སྨིན་པ་གཉིས་སྐྱེས་ཀྱི་བག་ཆགས་སྦྱོང་བའི་གཉེན་པོ་སྟེ། དེ་ལས་གཞན་སྲས་བརྒྱད་ནི་གཙོ་བོ་ཡབ་ཡུམ་བདེ་ཆེན་བྱང་ཆུབ་སེམས་ཀྱི་ངོ་བོར་ཞུ་བར་གྱུར་པ་ལ། ཞུ་བ་
གྲུས་བསྐུལ་བ་ཡུམ་དབྱིངས་ཕྱུག་མའི་ཆོས་ཉིད་སྟོང་པའི་རང་སྒྲས། ཧོ། ཡོད་མེད་སྟོང་པ་ཤིན་ཏུ་རྣལ་འབྱོར་མཐུས། །ཆོས་ཀྱི་དབྱིངས་ལས་དམ་ཚིག་ཉེ་བར་བཞེངས། །ཡེ་ཤེས་རྒྱ་མཚོ་

རྣམ་པར་གྲོལ་བའི་ཀློང་། །མི་གནས་མི་དམིགས་ཆོས་ཀྱི་དབྱིངས་ནས་བཞེངས། །ཞེས་བསྐུལ་བས་ཐིག་ལེ་དེ་ཉིད་ཧཱུཾ་མཐིང་ནག་འབར་བར་གྱུར་པ་ལས་རྡོ་རྗེ་སྔོན་པོ་རྩེ་ལྔ་པ་ཧཱུཾ་ཡིག་གིས་
མཚན་པར་གྱུར། སྦ་ར་ཎ་ཕཊ། དེ་ལས་འོད་ཟེར་འཕྲོས་སངས་རྒྱས་སྲས་དང་བཅས་པ་མཆོད་སེམས་ཅན་ཀྱི་དོན་བྱས། སཾ་ཧ་ར་ཎ་ཧཱུཾ། ཚུར་འདུས་ཧཱུཾ་ལ་ཐིམ་པའི་བར་ཐོག་མར་སྒོ་ང་མཚན་པ་
གཙོ་བོ་ཡབ་ཡུམ་ཞུ་སྟེ་རྒྱུའི་ས་བོན་དུ་གྱུར་པ་གཞན་སྲས་དང་པོ་དང་། དེ་ཡོངས་སུ་གྱུར་པ་ལས་ཁྲག་འཐུང་ཐམས་ཅད་འདུས་པའི་སྤྱི་གཟུགས་དཔལ་ཆེན་པོ་བཅོམ་ལྡན་འདས་ཆེ་མཆོག་ཧེ་རུ་
ཀ་སྐུ་མདོག་སྨུག་ནག་དབུ་ཉི་ཤུ་རྩ་གཅིག ཕྱག་བཞི་བཅུ་རྩ་གཉིས་ཞི་བ་ཞེ་གཉིས་བསྣམས་པ། ཞབས་བརྒྱད་སྐུ་ལ་དཔལ་གྱི་ཆས་བཅུ་རྫོགས་པ། ཡུམ་གནམ་ཞལ་དབྱིངས་ཕྱུག་མ་སྐུ་མདོག་
མཐིང་ནག་དབུ་དགུ་ཕྱག་བཅོ་བརྒྱད། རྩ་ཕྱག་རྡོ་རྗེ་དུང་ཁྲག ལྷག་མ་གཡས་བརྒྱད་གནས་མ་བརྒྱད། གཡོན་ན་ཡུལ་གྱི་ཕྲ་མེད་བརྒྱད་བསྣམས་པ། ཞབས་བཞི་གཡོན་བསྐུམ་པས་ཡབ་ལ་འཁྱུད་པ།

༄༅། །གཡས་བརྐྱངས་པའི་སྟབས་ཀྱིས་སྙོམས་པར་འཇུག་པ་ཉི་མ་འབུམ་གྱི་འོད་ཟེར་ལྟར་འབར་ཞིང་བསྐལ་བའི་མེ་ཕུང་ཆེན་པོའི་ཀློང་ན་བཞུགས་པ་བསྐྱེད་པ་ནི། སྒོ་ང་བརྡོལ་ནས་བྱ་
ཕྲུག་བཙས་པ་ལྟར་གཞན་སྲས་གཉིས་པ། དེ་ལས་ཡབ་ཡུམ་སྐྱེ་མཆེད་རྫོགས་པ་བསྐྱེད་པ་དང་། དེ་ནས་མཁའ་གསང་བྱིན་བརླབས། ཡབ་ཀྱི་གསང་གནས་ཧཱུྃ་ལས་རྡོ་རྗེ་རྩེ་ལྔ་པའི་ལྟེ་བར་ཟླ་བ་
ལ་ཨོཾ་གྱིས་མཚན་པ། ཡུམ་གྱི་མཁའ་པཾ་ལས་པདྨ་འདབ་བརྒྱད་ཟེའུ་འབྲུར་ཉི་མ་ལ་མུཾ་གྱིས་མཚན་པ་བསམ། དེ་ནས་ཆགས་པའི་བརྡ་བཞི་ཡབ་ཀྱིས། ས་མ་ཡ་ཧོཡུམ་གྱིས། ས་མ་ཡ་སྟྭྃ། ཞེས་
ལན་བྱིན། སླར་ཡང་ཡབ་ཀྱིས་རཱ་ཧོ་ཧཾ་ཞེས། ཡུམ་གྱིས་རཱ་ག་ཡ་མི་ཞེས་བརྡ་བཞིས་བསྐུལ། ཨ་ལ་ལ་ཧོཿ ཛཿཧཱུྃ་བོ་ཧོཿ བོ་དྷི་ཙིཏྟ་སྥ་ར་ཎ་ཕཊ། ཨོཾ་ཨཱཧཱུྃ་ཞེས་བརྗོད། ཕྱག་རྒྱ་བཞིས་སྙོམས་པར་
ཞུགས་པ་བྱང་ཆུབ་ཀྱི་སེམས་ཕྱིར་ཕྱུང་བའི་མཁའ་གསང་བརླབས་པ་དང་། གདན་དང་ས་བོན་སྤྲོ་བ་གསུམ་བྱས་ནས། །རྡོ་རྗེ་པདྨ་བདེ་བ་རྒྱས་མཛད་ནས། །ཡབ་ཡུམ་གཉིས་མེད་སྦྱོར་བའི་བྱང་

ཆུབ་སེམས། །བདུད་རྩི་བྱང་ཆུབ་སེམས་ཀྱི་སྤྲིན་སྤྲོས་པས། །སྟོང་གསུམ་ཁྲོ་བོའི་ཚོགས་ཀྱི་དཀྱིལ་འཁོར་སྤྲོ། ཧཱུྃ་ཧཱུྃ་ཧཱུྃ། སྙོམས་པར་ཞུགས་པས་བྱང་ཆུབ་ཀྱི་སེམས་སྤྲིན་ཧཱུྃ་གི་རང་བཞིན་ཁྲོ་
བོའི་ཚོགས་ཕྱོགས་བཅུར་འཕྲོས། ཞེས་པས། གཞན་སྲས་གསུམ་པ་ཡབ་ཀྱི་རྟོག་ཚོགས་ཡི་གེ་བསྐྱེད་པ་ཡིན། དྲེགས་པ་སྡེ་དང་བཅས་པ་ཐམས་ཅད་ཐུགས་རྗེ་ཆེན་པོས་ཚར་བཅད་ནས་དབང་
དུ་བསྡུས། ཐམས་ཅད་དཔལ་ཆེན་པོའི་དཀྱིལ་འཁོར་གྱི་འཁོར་ལོའི་གོ་འཕང་ལ་བཀོད་ནས་ཞེས། ཡུམ་ལས་འོད་འཕྲོས་ལྷ་ལ་གསོལ་བ་ཡིད་ཀྱི་གདབ་པས་དྲེགས་པ་ཅན་ཚར་བཅད་དབང་དུ་བསྡུས། 
དཔལ་ཆེན་གྱི་གོ་འཕང་ལ་བཀོད་པ་ནི་གཞན་སྲས་བཞི་པ་ཡིན། ཚུར་འདུས་ཞེས་པས་གཞན་སྲས་བསྐྱེད་པ་ལྔ་པ་དཀྱིལ་འཁོར་ཐམས་ཅད་བདག་ཡབ་ཡུམ་ལ་བསྟིམ་པས་ཡེ་ཤེས་པར་ང་རྒྱལ་
བསྐྱེད་པ་ཡིན། སྙོམས་པར་འཇུག་པས་བདེ་བ་ཆེན་པོར་ཞུགས་པས་འབར་བའི་ཧཱུྃ་ཡིག་བརྒྱད་དུ་གྱུར། ཧཱུྃ། འཇིག་རྟེན་སྟོང་ཁམས་གང་བའི་ཁྲག་འཐུང་རྣམས། །རང་ལ་བསྡུ་བའི་སྦྱོར་བས་ཀུན་

༄༅། །བསྡུས་ནས། །དབྱིངས་སུ་ཐིམ་ནས་ཡིག་འབྲུ་ཕྱག་མཚན་དགུ །ཁྲོ་བོར་གྱུར་ཏེ་ཞེས་པས། ཡབ་ཡུམ་སྦྱོར་བ་བྱ་ཞིང་མཁའ་རུ་དཀྱིལ་འཁོར་བསྐྱེད་པ་གཞན་སྲས་དྲུག་པ་ཡིན། ཕྱོགས་།
མཚམས་ཀུན་ཏུ་འཁོད་ཅེས་པ། བདག་གི་རྟོག་པ་ལྷ་སྐུར་གྱུར་ཏེ་མཁའ་གསང་ནས་ཕྱིར་འདོན་ཏེ་དཀྱིལ་འཁོར་སོ་སོའི་གདན་ལ་འཁོད་པ་གཞན་སྲས་བསྐྱེད་པ་བདུན་པ་ཡིན། ཧཱུཾ། བདག་ཉིད་
དུས་གསུམ་སངས་རྒྱས་ཐམས་ཅད་ཀྱི། །སོགས་ནས། དབང་བསྐུར་རོ། །ཨོཾ་སརྦ་ཏ་ཐཱ་ག་ཏ་མ་ཧཱ་ཀཱ་ཡ་བཛྲ་སོགས་ཀྱིས་གནས་གསུམ་བྱིན་བརླབས། ཨོཾ་མ་ཧཱ་ཤུ་ནྱ་ཏཱ་སོགས་ཀྱིས་དབང་བསྐུར། 
ཧཱུྃ། འོག་མིན་ཆོས་དབྱིངས་དབུས་མཐའ་མེད་པ་ནས། །སོགས་ཀྱིས་ཡེ་ཤེས་པ་སྤྱན་དྲངས། ཧཱུྃ། ཕོ་བྲང་དགུ་ཀློང་འབར་བའི་ཨེ་དབྱིངས་སུ། །སོགས་ཀྱིས་ཡེ་ཤེས་པ་སྤྱན་དྲངས་ཤིང་རྒྱས་
གདབ་ལ་སོགས་པ་གཞན་སྲས་བསྐྱེད་པ་བརྒྱད་པ་ཡིན། སྒྲུབ་སྡེ་ལྟར་ན་དེ་ལྟར་བསྐྱེད་པའོ། །ཉི་ཟླ་གའུ་ཁ་སྦྱོར་གྱི་ནང་དུ་རང་ལྷའི་ཕྱག་མཚན་ས་བོན་དང་བཅས་པ་ཞུ་ཞིང་འདྲེས་པ་ལས་སྤྲོ་

བསྡུས་ལྷར་བསྐྱེད་པ་མངོན་བྱང་ལྔའི་ཆོ་གའི་བསྐྱེད་པ་ནི། དགྱེས་རྡོར་ལས། ཟླ་བ་མེ་ལོང་ཡེ་ཤེས་ཏེ། །བདུན་གྱིས་བདུན་པ་མཉམ་པ་ཉིད། །རང་ལྷའི་ས་བོན་ཕྱག་མཚན་ནི། །སོ་སོར་རྟོག་པར་
བརྗོད་པར་བྱ། །ཐམས་ཅད་གཅིག་གྱུར་ནན་ཏན་ཉིད། །རྫོགས་པ་ཆོས་དབྱིངས་དག་པ་སྟེ། །ཞེས་པས། མ་རྒྱུད་ཀྱི་ཆོ་ག་སྤྱི་ལྟར་མངོན་བྱང་ལྔ་བསྐྱེད་ལ། ཀུན་མཁྱེན་གྱིས་རྣལ་འབྱོར་རྒྱུད་དང་།
བསྟུན་ནས་ཕྱིའི་མངོན་བྱང་ལྔ། རྣལ་འབྱོར་ཆེན་པོ་དང་བསྟུན་ནས་ནང་གི་མངོན་བྱང་ལྔའི་རང་བཞིན་རྒྱུ་ལ་འབྲས་བུ་གྲུབ་པའི་ཚུལ་གྱིས་ལྟོ་སྦྱར་ནས་བཤད་ལ། ཀློང་གསལ་ལས། མངལ་ཞུགས་
བྱང་ཆུབ་རྣམ་ལྔ་སྟེ། །ཟླ་བ་བཅུ་ནི་ས་བཅུའི་ཚུལ། །སྐྱེས་པ་རང་བཞིན་སྤྲུལ་པའི་སྐུ། །ལྷུན་གྲུབ་སྐུ་གསུམ་བདག་ཉིད་དོ། །ཞེས། བར་དོ་ནས་ལུས་འཚོལ་བ་ཚོགས་ལམ། མངལ་དུ་ལུས་ལེན་པ་
དངོས་ལ་སྦྱོར་ལམ། མངལ་དུ་ཞུགས་པ་ནས་བཟུང་བྱང་ཆུབ་ལྔའི་རིམ་པ་མཐོང་སྒོམ་གྱི་ལམ་དུ་བཞག་སྟེ་ཟླ་བ་བཅུའི་ངོ་བོ་ས་བཅུར་མཚོན་ནས་མི་སློབ་པའི་ཟུང་འཇུག་རང་བཞིན་སྤྲུལ་པའི་

༄༅། །སྐུར་འགྲུབ་ཚུལ་ལས། འདིར་སྐྱེ་གནས་རྣམ་པ་བཞིའི་རིམ་པ་དང་རྗེས་སུ་མཐུན་པར་དག་རྫོགས་སྨིན་གསུམ་གྱི་ངེས་པ་དང་སྦྱར་ན། མངོན་བྱང་དང་པོ་ཟླ་བའི་དཀྱིལ་འཁོར་བསྒོམ་
པ་ནི། སྦྱང་གཞི་གཟུགས་ཀྱི་ཕུང་པོ་ནམ་མཁའི་ཁམས། ལུས། ཀུན་གཞིའི་རྣམ་ཤེས་གཏི་མུག མངལ་སྐྱེས་ཀྱི་ཕའི་ཁམས་དཀར་པོ། དྲོད་གཤེར་སྐྱེས་ཀྱི་གཤེར། སྒོང་སྐྱེས་ཀྱི་ཕའི་ཆ། རྫུས་
སྐྱེས་ཀྱི་སྟོང་པའི་ཆ། ཀུན་རྫོབ་བླ་གནས་ཀྱི་ཐིག་ལེ་ལུས་ཀྱི་གཡས་གཡོན་གྱི་ཆས་ཕྱེ་བས་ཐིག་ལེ་སོ་གཉིས་རྣམས་སྦྱོང་ཞིང་དག་པར་བྱེད་ལ། རྫོགས་རིམ་གྱི་དུས་ཡས་བབས་དགའ་བཞིའི་
འགྲོས་རེ་རེ་ལའང་དགའ་བ་བཞི་བཞི་སྟེ་བཅུ་དྲུག དེ་ལ་ཁམས་དཀར་དམར་གྱི་ཆས་ཕྱེ་བས་སོ་གཉིས། ཡས་བབས་ཐབས་ཀྱི་རང་བཞིན་དུ་ཤར་བའི་ཡེ་ཤེས་དང་སོ་སོར་རྟོགས་པའི་ངོ་བོ་
རྫོགས་པའི་རྣམ་པ་དབྱངས་ཡིག་བཅུ་དྲུག་ཕྲག་གཉིས་ཟླ་བའི་དཀྱིལ་འཁོར་དུ་བསྒྱུར་ནས་སྒོམ་པ་རྣམ་པ་ལམ་བྱེད༡། དེ་ཉིད་ལྷ་གང་ཡིན་པ་དེའི་མེ་ལོང་ལྟ་བུའི་ཡེ་ཤེས་སུ་མོས་ནས་བསྒོམ་

པ་མོས་པ་ལམ་བྱེད༢། འབྲས་བུའི་དུས་ན་མཚན་བཟང་པོ་སོ་གཉིས་སུ་སྨིན་ཞིང་མེ་ལོང་ལྟ་བུའི་ཡེ་ཤེས་མངོན་པར་བྱང་ཆུབ་པ་འབྲས་བུ་ལམ་བྱེད༣། དེ་ལ་བརྟེན་ནས་བདག་རྒྱུད་ལ་ཚོགས་
རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བ་ནི་བྱིན་བརླབས་ལམ་བྱེད་དོ༤། །མངོན་བྱང་གཉིས་པ་ཉི་མའི་དཀྱིལ་འཁོར་བསྒོམ་པ་ནི། སྦྱོང་གཞི་ཚོར་བའི་ཕུང་པོ། ས་ཡི་ཁམས། ཉོན་
མོངས་པ་ཅན་གྱི་ཡིད་སེར་སྣ་དང་ང་རྒྱལ། མངལ་སྐྱེས་ཀྱི་མ་ཡི་ཁམས་དམར་པོ། སྒོང་སྐྱེས་ཀྱི་མེའི་ཆ། དྲོད་གཤེར་སྐྱེས་ཀྱི་དྲོད། རྫུས་སྐྱེས་ཀྱི་གསལ་བའི་ཆ་དང་། གཞི་དུས་ཀྱི་ཁམས་དམར་
ཆ་དེ་དག་ལ་འབྱུང་བ་བཞི་ནམ་མཁའི་ཁམས་དང་ལྔ་ཡོད། དེ་རེ་རེའང་དགའ་བ་བཞི་བཞིས་ཕྱེ་བའི་ཉི་ཤུ། དེ་ལའང་རྡུལ་གྱི་རྡུལ་དང་རྡུལ་གྱི་ཁུ་བའི་ཆས་ཕྱེ་བའི་བཞི་བཅུ། བཞི་བཅུ་པོ་དེ་ལ་
ཤེས་རབ་སྟོང་པའི་ཆ་དང་། ཐབས་བདེ་བའི་ཆ་གཉིས་གཉིས་ཕྱེ་བས་བརྒྱད་ཅུ་སོགས་སྦྱོང་ཞིང་དག་པར་བྱེད་ལ། རྫོགས་རིམ་གྱི་དུས་ཁུ་རྡུལ་གཉིས་རྣམ་པར་བྱང་བའི་བདེ་སྟོང་ལྷན་ཅིག་སྐྱེས་

༄༅། །པའི་ངོ་བོ་མས་བརྟན་ཤེས་རབ་ཀྱི་རང་བཞིན་གཟུགས་ལ་སོགས་པའི་ཕུང་པོ་ལྔ་འབྱུང་བ་བཞིས་ཕྱེ་བའི་ཁམས་ཉི་ཤུ་ཆོས་ཀྱི་དབྱིངས་ལ་སོགས་པའི་ཡེ་ཤེས་ལྔ་ཚད་མེད་བཞིས་ཕྱེ་
བའི་ལམ་སྟོང་པ་ཉིད་ཉི་ཤུར་ཤར་བ། ཐབས་ཤེས་བདེ་སྟོང་གིས་ཕྱེ་བས་བརྒྱད་ཅུའོ། །ཡང་ན་མས་བརྟན་གྱི་དགའ་བ་བཅུ་དྲུག་པོ་རེ་རེ་ལའང་ཡེ་ཤེས་ལྔ་ལྔའི་རོ་དང་ལྡན་པས་བརྒྱད་ཅུ་མས་
བརྟན་ཤེས་རབ་རང་བཞིན་དུ་ཤར་བའི་ཡེ་ཤེས་གཉིས་པ་བྱང་ཆུབ་སེམས་སུ་རྫོགས་པའི་རྣམ་པ་གསལ་བྱེད་ཀྱི་ཡི་གེ་བཞི་བཅུ་སྔར་བཤད་པ་ལྟར་ཕྲག་གཉིས་བརྒྱད་ཅུ་དེ་བདུན་གྱི་བདུན་པ་ཉི་མའི་
དཀྱིལ་འཁོར་དུ་བསྒྱུར་ནས་བསྒོམ་པ་རྣམ་པ་ལམ་བྱེད།། དེ་ཉིད་བསྒོམ་བྱའི་ལྷ་གང་ཡིན་པ་དེའི་མཉམ་པ་ཉིད་ཀྱི་ཡེ་ཤེས་སུ་མོས་ནས་བསྒོམ་པ་མོས་པ་ལམ་བྱེད། འབྲས་བུའི་དུས་ན་སངས་
རྒྱས་ཀྱི་དཔེ་བྱད་བཟང་པོ་བརྒྱད་ཅུའི་རང་བཞིན་དུ་སྨིན་ཞིང་མཉམ་པ་ཉིད་ཀྱི་ཡེ་ཤེས་སུ་མངོན་པར་བྱང་ཆུབ་པ་འབྲས་བུ་ལམ་བྱེད་༣། དེ་ལ་བརྟེན་ནས་མཐར་ཐུག་བདག་རྒྱུད་ལ་དཔེ་བྱད་

བརྒྱད་ཅུས་བརྒྱན་ཅིང་མཉམ་ཉིད་ཡེ་ཤེས་སྐྱེ་བའི་རྟེན་འབྲེལ་བསྒྲིགས་ནས་ཚོགས་རྫོགས་སྒྲིབ་པ་བྱང་བ་ནི་བྱིན་བརླབས་ལམ་བྱེད་དོ༤། །མངོན་བྱང་གསུམ་པ་ནི། ཉི་ཟླའི་དཀྱིལ་འཁོར་གྱི་
དབུས་སུ་ལྷ་གང་ཡིན་དེའི་ཕྱག་མཚན་ས་བོན་གྱིས་མཚན་པར་བསྒོམ་པ་སྟེ། སྦྱང་གཞི་ནི། ཕ་མའི་རྒྱུ་རྐྱེན་ལ་བརྟེན་པའི་ཁུ་རྡུལ་གཉིས་ཀྱི་བར་དུ་དྲི་ཟ་ཉེ་བར་ལེན་པའི་སེམས་བར་དོའི་རྣམ་
ཤེས་ཞུགས་པ་དང་། འདུ་ཤེས་ཀྱི་ཕུང་པོ། མེའི་ཁམས། ངག་ཡིད་ཀྱི་རྣམ་པར་ཤེས་པ། ཉོན་མོངས་པ་འདོད་ཆགས་སྐྱེ་གནས་བཞིར་འཇུག་པའི་བར་དོའི་རྣམ་ཤེས་རྣམས་སྦྱོང་ཞིང་དག་པར་
བྱེད་ལ། རྫོགས་རིམ་གྱི་དུས་ཁུ་རྡུལ་གཉིས་ལུགས་ལྡོག་ཏུ་དག་པའི་རྗེས་སུ་ལས་རླུང་དུས་སྦྱོར་དང་བཅས་པ་འགགས་པས་ཡེ་ཤེས་གསུམ་པ་བརྟན་པའི་རྡོ་རྗེར་རྫོགས་པའི་རྣམ་པ་ས་བོན་
ཕྱག་མཚན་གྱི་ཚུལ་དུ་བསྒྱུར་ནས་བསྒོམ་པ་རྣམ་པ་ལམ་བྱེད༡། དེ་ཉིད་ལྷ་གང་ཡིན་པ་དེའི་སོ་སོར་རྟོགས་པའི་ཡེ་ཤེས་སུ་མོས་ནས་བསྒོམ་པ་མོས་པ་ལམ་བྱེད༢། འབྲས་བུའི་དུས་ན་ཆོས་

༄༅། །ཐམས་ཅད་མ་བསྒྲིབ་པར་གསལ་ཞིང་མ་འདྲེས་པར་རྟོགས་པའི་རང་བཞིན་དུ་སྨིན་ཞིང་སོ་སོར་རྟོགས་པའི་ཡེ་ཤེས་སུ་མངོན་པར་བྱང་ཆུབ་པ་འབྲས་བུ་ལམ་བྱེད་ན༣། དེ་ལ་བརྟེན་
ནས་བདག་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་པའི་རྟེན་འབྲེལ་དུ་འགྱུར་བ་ནི་བྱིན་བརླབས་ལམ་བྱེད་དོ༤། །མངོན་བྱང་བཞི་པ་ཟླ་ཉི་ས་བོན་ཕྱག་མཚན་དང་བཅས་པ་རོ་གཅིག་ཏུ་འདྲེས་པར་
བསྒོམ་པ་སྟེ། སྦྱང་གཞི་ཁུ་རྡུལ་སེམས་གསུམ་རོ་གཅིག་ཏུ་འདྲེས་པ་དང་། འདུ་བྱེད་ཀྱི་ཕུང་པོ། རླུང་གི་ཁམས། སྒོ་ལྔའི་རྣམ་ཤེས། ཉོན་མོངས་ཕྲག་དོག སྐྱེ་གནས་བཞིར་འཇུག་པའི་མངལ་
སྐྱེས་དང། སྒོང་སྐྱེས་ཀྱི་བར་དོའི་རྣམ་ཤེས་དང་ཁུ་ཁྲག་འདྲེས་པ། དྲོད་གཤེར་སྐྱེས་ཀྱི་རྣམ་ཤེས་དང་དྲོད་གཤེར་འདྲེས་པ། རྫུས་སྐྱེས་ཀྱི་གསལ་ལ་སྟོང་པ་ཙམ་དང་བར་སྲིད་འདྲེས་པའི་ཆ་
རྣམས་སྦྱོང་ཞིང་དག་པར་བྱེད་ལ། རྫོགས་རིམ་གྱི་དུས་ཁུས་རྡུལ་རླུང་གསུམ་གྱི་བྱེད་ལས་རྣམ་པར་དག་པ་རྒྱུ་རྡོ་རྗེ་འཛིན་པའི་ངོ་བོ་དང་། ཇི་སྙེད་པའི་ཡེ་ཤེས་བཞི་པ་ཤེས་བྱ་ཀུན་ལ་ཁྱབ་པ་རྡོ་

རྗེའི་བདག་ཉིད་དུ་རྫོགས་པའི་རྣམ་པ་ཟླ་ཉི་ཕྱག་མཚན་ས་བོན་དང་བཅས་པ་འདྲེས་པའི་ངོ་བོ་འོད་ཀྱི་ཐིག་ལེའམ་གོང་བུ་གཅིག་ཏུ་བསྒྱུར་ནས་བསྒོམ་པ་རྣམ་པ་ལམ་བྱེད་དང་༡། དེ་ཉིད་ལྷ་གང་
ཡིན་པ་དེའི་བྱ་བ་གྲུབ་པའི་ཡེ་ཤེས་སུ་མོས་ནས་བསྒོམ་པ་མོས་པ་ལམ་བྱེད༢། འབྲས་བུའི་དུས་ན་སངས་རྒྱས་ཐམས་ཅད་ཀྱི་མཛད་པ་རོ་གཅིག་ཏུ་འདྲེས་པའི་བདག་ཉིད་དུ་སྨིན་ཞིང་བྱ་བ་གྲུབ་
པའི་ཡེ་ཤེས་སུ་མངོན་པར་བྱང་ཆུབ་པ་འབྲས་བུ་ལམ་བྱེད་༣། དེ་ལ་བརྟེན་ནས་བདག་རྒྱུད་ཚོགས་རྫོགས་ཤིང་སྒྲིབ་པ་བྱང་། འབྲས་བུ་མངོན་དུ་འགྱུར་བའི་རྟེན་འབྲེལ་བསྒྲིགས་པ་ནི་བྱིན་རླབས་
ལམ་བྱེད་དོ༤། །མངོན་བྱང་ལྔ་པ་ནི། དེ་ལྟར་འདྲེས་པའི་གོང་བུ་དེ་ཉིད་ལྷ་གང་ཡིན་པ་དེ་དག་གི་སྐུ་ཡོངས་སུ་རྫོགས་པ་སྟེ། སྦྱང་གཞི་མངལ་གྱི་གནས་སྐབས་ཡོངས་སུ་རྫོགས་ནས་ཕྱིར་བཙས་
པ་དང་། རྣམ་ཤེས་ཀྱི་ཕུང་པོ་དང་ཆུའི་ཁམས། ཡིད་ཀྱི་རྣམ་ཤེས་ཚོགས་བརྒྱད་ཀྱི་ཆོས་ཉིད་དུ་འཛིན་པའི་ཆ། ཉོན་མོངས་པ་ཞེ་སྡང་། སྐྱེ་གནས་བཞིར་སྐྱེ་བ་ལེན་པའི་ལུས་ཀྱི་སྐྱེ་མཆེད་རྫོགས་

༄༅། །པའི་གནས་སྐབས་རང་བཞིན་སྤྲུལ་པའི་སྐུར་སྦྱང་ཞིང་དག་པར་བྱེད་ལ། རྫོགས་རིམ་གྱི་སྨིན་བྱེད་དུ་འགྲོ་ཚུལ་ཁུ་རྡུལ་རླུང་གསུམ་སེམས་དང་བཅས་པ་ཤིན་ཏུ་རྣམ་པར་དག་པའི་ངོ་
བོ་འབྲས་བུ་རྡོ་རྗེ་འཛིན་པ་དང་། རང་བཞིན་སངས་རྒྱས་རྣམས་ཀྱི་ཇི་ལྟ་བའི་ཡེ་ཤེས་རྣམ་པར་གྲོལ་བའི་འབྲས་བུ་ལྔ་པ་དེ་བཞིན་གཤེགས་པའི་བདག་ཉིད་རང་རྒྱུད་ལ་རྫོགས་པའི་རྣམ་པ་ལྷའི་
སྐུ་ཞལ་ཕྱག་སྐྱེ་མཆེད་རྒྱན་ཆ་ལུགས་ཡོངས་སུ་བསྒོམ་པ་རྣམ་པ་ལམ་བྱེད༡། དེ་ཉིད་ལྷ་གང་ཡིན་པ་དེའི་ཆོས་ཀྱི་དབྱིངས་ཀྱི་ཡེ་ཤེས་སུ་མོས་ནས་བསྒོམ་པ་མོས་པ་ལམ་བྱེད༢། འབྲས་བུའི་
དུས་ན་སྒྲིབ་པ་ཐམས་ཅད་དང་བྲལ། ཡེ་ཤེས་དབྱིངས་དང་རང་བཞིན་དབྱེར་མེད་པའི་བདག་ཉིད་དུ་སྨིན་ཞིང་ཆོས་ཀྱི་དབྱིངས་ཀྱི་ཡེ་ཤེས་མངོན་པར་བྱང་ཆུབ་པ་ཐོབ་པ་འབྲས་བུ་ལམ་བྱེད་༣།
ལམ་བྱེད་གསུམ་དེ་ལ་བརྟེན་དང་ཚོགས་རྫོགས་ཤིང་སྒྲིབ་པ་བྱང་། ཕུང་ཁམས་སྐྱེ་མཆེད་ལྷ་ཡི་རང་བཞིན་དུ་དག འབྲས་བུ་རྡོ་རྗེ་འཛིན་པ་དང་མཐར་ཐུག་སྒྲིབ་པ་ཀུན་བྲལ་ཆོས་དབྱིངས་ཡེ་ཤེས་

སུ་སྨིན་པའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་༤བྱེད་དོ། །ཅེས་ལམ་བྱེད་བཞི་དང་དག་རྫོགས་སྨིན་གསུམ་ཚང་བའོ། །དེ་ལ་མངོན་བྱང་ལྔ་བསྐྱེད་མངལ་སྐྱེས་བག་ཆགས་སྦྱངས་བ་
གཙོ་ཆེ་བས་དེ་མཚོན་ཚུལ་ནི། ཐོག་མའི་ཕའི་ཁམས་དཀར་པོ། འོག་ཏུ་འཕེལ་བ་ནི། མངོན་བྱང་དང་པོ་ཟླ་བའི་དཀྱིལ་འཁོར་བསྒོམ་པས་མཚོན། དེའི་སྟེང་དུ་མའི་ཁམས་དམར་པོ་འབབ་པ་
ནི་མངོན་བྱང་གཉིས་པ་ཉི་མའི་དཀྱིལ་འཁོར་བསྒོམ་པས་མཚོན། ཁུ་རྡུལ་གཉིས་ཀྱི་བར་དུ་བར་དོའི་རྣམ་ཤེས་ཞུགས་པ་ནི་མངོན་བྱང་གསུམ་པ་ས་བོན་ཕྱག་མཚན་དང་བཅས་པ་བསྒོམ་པས་རྒྱུ
མཚོན། ཁུ་ཁྲག་གཉིས་དང་བར་དོའི་རྣམ་ཤེས་གཅིག་ཏུ་འདྲེས་ནས་མེར་མེར་ནུར་ནུར་ཏར་ཏར་མཁྲང་གྱུར་ནི་མངོན་བྱང་བཞི་པ་ཟླ་ཉི་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་
འོད་ཀྱི་གོང་བུ་བསྒོམ་པས་མཚོན། ཁྱབ་འཇུག་ཉ་དང་རུས་སྦལ་སོགས་མངལ་ཀྱི་གནས་སྐབས་སོགས་ཡོངས་སུ་རྫོགས་ནས་ཕྱིར་བཙས་པ་ནི། འོད་གོང་ལས་མངོན་བྱང་ལྔ་པ་ལྷའི་སྐུ་ཡོངས་

༄༅། །སུ་རྫོགས་པ་བསྒོམ་པས་མཚོན། འདིར་མཚོན་དབང་འབྲིང་དང་སྤྲོས་པ་འབྲིང་གི་དབང་དུ་བྱས་པ་མངལ་སྐྱེས་སྦྱོང་བ། གལ་པོ་དང་འདུས་པའི་རྒྱུད་ཕྱི་མ་ལྟར། རྡོ་རྗེ་བཞིའི་ཆོ་གས་
བསྐྱེད་པ་དང་། དེ་ལས་བསྡུས་པ་རྡོ་རྗེའི་ཆོ་ག་གསུམ་བསྐྱེད། དེ་ལས་དང་པོ་ནི། ཧེ་རུ་ཀ་གལ་པོ་ལས། དང་པོ་སྟོང་པ་བྱང་ཆུབ་སེམས། །གཉིས་པ་ས་བོན་བསྡུ་བ་སྟེ། །གསུམ་པ་ལ་ནི་གཟུགས་
རྫོགས་པ། །བཞི་པ་ལ་ནི་ཡི་གེ་དགོད། །ཅེས་པས། སྦྱང་བྱ་འཆི་སྲིད་བར་དོ་དང་བཅས་པ། སྦྱོང་བྱེད་སྟོང་ཉིད་དང་སྙིང་རྗེ་ཆེན་པོས་སྦྱོང་༡། སྦྱང་བྱ་དྲི་ཟ་ཉེ་བར་ལེན་པའི་སེམས་ཕ་མའི་ཁུ་
ཁྲག་གིས་དབུས་སུ་ཞུགས་པ་དེ། སྦྱོང་བྱེད་སྟོང་ཉིད་སྙིང་རྗེ་ཟུང་འཇུག་ལས་ལྷ་གང་ཡིན་གྱི་རྒྱུའི་ས་བོན་བསྒོམ་པས་སྦྱངས༢། སྦྱང་བྱ་རླུང་བཅུས་ལུས་རིམ་གྱིས་བསྐྱེད་ནས་གཟུགས་ཀྱི་རྣམ་
བ་རྫོགས་པ། སྦྱོང་བྱེད་ས་བོན་ཕྱག་མཚན་འོད་གོང་ལས་ལྷ་གང་ཡིན་གྱི་སྐུ་སྐྱེ་མཆེད་རྫོགས་པ་བསྒོམ་པས་སྦྱངས་༣། སྦྱང་བྱ་བྱིས་པ་དེ་དབང་བོ་ཡུལ་ལ་སད་ནས་སྒོ་གསུམ་གྱི་བྱ་བ་བྱེད་པ། སྦྱོང་

བྱེད་ལྷའི་གནས་གསུམ་རྡོ་རྗེ་གསུམ་གྱི་ཡིག་འབྲུ་དགོད་པས་སྦྱངས་སོ༤། །དེའང་ནང་གསེས་ཀྱི་དབང་དུ། རྩ་བའི་རླུང་ལྔ་ཡན་ལག་གམ་འབྱུང་ལྔའི་རླུང་ལྔ་དང་བཅས་འདུ་འཕྲོད་ཀྱིས་འགྱུར་
བའི་གནས་སྐབས་ལྔ་ཉམས་སུ་མྱོང་བ་སྦྱོང་ཚུལ། ས་བོན་དེ་ཉིད་ལྷའི་ཕྱག་མཚན་དུ་གྱུར་པས་མངལ་གྱི་གནས་སྐབས་ཀྱི་མེར་མེར་ནུར་ནུར་གྱུར་པ་སྦྱངས། ཕྱག་མཚན་འོད་གོང་གྱུར་པས་ཏར་
ཏར་མཁྲང་གྱུར་གཉིས་སྦྱངས། འོད་གོང་ལྟར་གྱུར་པས་ཁྱབ་འཇུག་ཉ་དང་རུས་སྦལ་དབང་པོ་རྫོགས་པ་སྦྱོང་བ་སྟེ་འདུས་པའི་རྒྱུད་ཕྱི་མ་ལས་དེ་དང་ཚུལ་མཐུན་པར་བཤད་དོ། །རྡོ་རྗེའི་ཆོ་ག་
གསུམ་བསྐྱེད་ནི་ཕ་རྒྱུད་སྤྱི་ལྟར་ལ། དང་བོ་མངལ་གྱི་གནས་སྐབས་སུ་ཕ་མའི་ཁུ་ཁྲག་ཚོགས་པའི་དབུས་བར་དོའི་རྣམ་ཤེས་ཞུགས་པ་དག སྦྱོང་བྱེད་ཟླ་ཉིའི་སྟེང་དུ་ལྷ་གང་ཡིན་པ་དེའི་ས་བོན་
ཧཱུྃ་ཨཿཧྲཱིཿསོགས་ཀྱི་ཡི་གེ་བསྒོམ་པས། སྦྱང་གཞི་དག་གི་ཁམས་གསུང་རྡོ་རྗེ་གཞོམ་མེད་ནཱ་དའི་སྒྲ་དབྱངས་སུ་རྫོགས་པ་ལོངས་སྤྱོད་རྫོགས་པའི་སྐུར་སྨིན་པ་གསུང་རྡོ་རྗེ་ཡིག་འབྲུའི་ཆོ་ག་དང་།

༄༅། །གཉིས་པ་ཁུ་རྡུལ་གྱི་ཁམས་དང་བར་སྲིད་ཀྱི་སེམས་གསུམ་རོ་གཅིག་ཏུ་འདྲེས་པ་ལས། མེར་ནུར་ཏར་གོར་མཁྲང་གྱུར་སོགས་གནས་སྐབས་ལྔ་ཉམས་སུ་མྱོང་བར་གྱུར་པ་དག སྦྱོང་
བྱེད་ཟླ་ཉི་ལྷའི་ས་བོན་གང་ཡིན་དང་བཅས་ཡས་མར་འོད་དུ་ཞུ་སྟེ། ལྷ་སོ་སོའི་ཕྱག་མཚན་རྡོ་རྗེ་སོགས་གང་ཡིན་དེར་བསྒྱུར་ནས་བསྒོམ་པས། སྦྱང་གཞི་ཡིད་ཀྱི་ཁམས་ཐུགས་རྡོ་རྗེ་དབྱེར་མི་
ཕྱེད་པའི་ཡེ་ཤེས་ཆེན་པོར་རྫོགས་ནས་ཆོས་ཀྱི་སྐུར་སྨིན་པ་ཐུགས་རྡོ་རྗེ་ཕྱག་མཚན་གྱི་ཆོ་ག་དང་། གསུམ་པར་མངལ་གནས་དེའི་ལུས་ཀྱི་ལྟེ་བའི་རྩ་སོགས་ནས་རྩ་འཁོར་ལྔ་ཆགས་དབང་པོ་
ཡན་ལག་ཁམས་དང་སྐྱེ་མཆེད་རྫོགས་ནས་ཕྱིར་བཙས་པ་དག་སྦྱོང་བྱེད་ཕྱག་མཚན་ལུས་འོད་ཟེར་སྤྲོ་བསྡུས་དོན་གཉིས་བྱས་ཡོངས་སུ་གྱུར་པ་ལས་ལྷ་གང་ཡིན་སྐུ་མཚན་དཔེའི་བདག་ཉིད་
ཅན་རྫོགས་པར་བསྐྱེད་པའི་སྦྱང་གཞི་ལུས་ཀྱི་ཁམས་གདན་གསུམ་ཚང་བའི་ལྷའི་རང་བཞིན་དུ་སྨིན་པ་དང་། མཐར་ཐུག་སྤྲུལ་པའི་སྐུར་མངོན་དུ་བྱེད་པ་སྐུ་རྡོ་རྗེ་ཡོངས་སུ་རྫོགས་པའི་ཆོ་ག་

དང་གསུམ་གྱིས་བསྐྱེད་པ་མངལ་སྐྱེས་ཀྱི་བག་ཆགས་སྦྱོང་བྱེད་ཡིན་ནོ། །དྲོད་གཤེར་ལས་སྐྱེས་སྦྱོང་བ་ནི། དབང་རབ་སྤྲོས་མེད་ཀྱི་དབང་དུ་བྱས་ཏེ། བསྐྱེད་སྔགས་བརྗོད་པ་ཙམ་གྱིས་སྣོད་
བཅུད་དཀྱིལ་འཁོར་གྱི་འཁོར་ལོར་གསལ་ལ་མ་འདྲེས་པར་བསྒོམ་པ་སྟེ་དེ་ནི། བང་མཛོད་འཕྲུལ་ལྡེ་ལས། ཨ་ནུ་ཡོ་གའི་ཐེག་པ་ནི། །སྙིང་པོ་ཙམ་ཞིག་བརྗོད་བྱས་པས། །མ་བསྐྱེད་རྫོགས་
པའི་ལྷ་རུ་བསྒོམ། །ཞེས་པ་ལྟར་གཙོ་བོ་ཨ་ནུ་ཡོ་གའི་བསྐྱེད་ཚུལ་དང་མཐུན་པའོ། །དེའི་སྒོམ་ཚུལ་ནི། ཉི་མ་དང་ཟླ་བའི་དཀྱིལ་འཁོར་སྒོམ་པ་དྲོད་དང་གཤེར། ས་བོན་ཕྱག་མཚན་བསྒོམ་
པས་བར་དོའི་རླུང་སེམས། འོད་ཟེར་སྤྲོ་བསྡུས་སྐུ་ཡོངས་སུ་རྫོགས་པ་བསྐྱེད་པ། དྲོད་གཤེར་སེམས་གསུམ་འདུས་པ་ལས་དྲོད་གཤེར་གྱི་དབུས་འབྱུང་བཞིའི་ལུས་གྲུབ་པ་སྦྱོང་བར་བྱེད་པའོ། །
རྫུས་སྐྱེས་སྦྱོང་བ་ནི། དབང་པོ་ཡང་རབ་ཤིན་ཏུ་སྤྲོས་མེད་ཀྱི་དབང་དུ་བྱས་ནས་ལྷ་སྐད་ཅིག་དྲན་རྫོགས་སུ་བསྐྱེད་པའོ། །རྫུས་སྐྱེས་ཀྱི་བསྐྱེད་ཚུལ་གདན་ཉི་ཟླའི་སྟེང་ས་བོན་ནམ་ཕྱག་མཚན་

༄༅། །ལས་སྤྲོ་བསྡུས་ལྷར་བསྐྱེད་པས། རྫུས་སྐྱེས་སྐྱེ་གནས་དེར་བར་དོའི་སེམས་ཀྱིས་སྲེད་ལེན་གྱི་མཐུས་ལུས་སྐད་ཅིག་གིས་འགྲུབ་པའི་བག་ཆགས་སྦྱོང་བའོ། །འདི་ནི་གཙོ་བོར་ཨ་ཏི་ཡོ་
གའི་སྣང་སྲིད་གཞིར་བཞེངས་ཀྱི་དཀྱིལ་འཁོར་བསྒོམ་ཚུལ་དང་མཐུན་ཏེ། རྨད་བྱུང་རྒྱལ་པོ་ལས། ཡེ་ནས་ལྷུན་མཉམ་དཀྱིལ་འཁོར་ལ། །ཡིན་པར་ཤེས་ནས་བསྒོམ་པ་ལས། །ཐ་དད་བློ་ཡིས་
རིམ་པ་ཡིས། །སྤྱན་དྲངས་གཤེགས་གསོལ་འདིར་མི་དགོས། །ཞེས་སོ། །དེ་ལྟར་ཡང་། སྡོམ་འབྱུང་ལས། དབང་པོ་རྣོན་པོས་སྐད་ཅིག་གིས། །རྣམ་པས་སེམས་ཙམ་དཀྱིལ་འཁོར་བསམ། ། 
ཞེས་པ་དང་། རྡོ་རྗེ་དྲིལ་བུས་པས། །སེམས་ཅན་རྫུས་ཏེ་སྐྱེ་བ་བཞིན། །ས་བོན་མེད་པར་རྣམ་པར་བསྒོམ། །ཞེས་པས། བདག་ཉིད་ཐ་མལ་རང་སེམས་བཟོ་མེད་འདི༔ དཀོན་མཆོག་སྤྱི་འདུས་
པདྨ་འོད་འབར་སྐུ༔ ཞེས་གསུངས་པ་བཞིན་རང་རིག་ལྷའི་རྣམ་པར་གསལ་བའོ། །དེ་ལྟར་སྐྱེ་གནས་བཞིའི་རིམ་པ་དང་སྦྱར་ནས་བསྐྱེད་རིམ་སྒོམ་ཚུལ་བཞིར་བྱུང་བ་ཡང་རང་རང་གི་བག་ཆགས་དང་།

ལྷ་བསྐྱེད་པ་ལ་བློ་གོམས་སྟོབས་ཆེ་ཆུང་གཙོ་བོར་སྦྱར་བར་བྱ་སྟེ། རྒྱལ་བའི་དབང་པོ་ཀློང་ཆེན་པས། དེ་ལྟར་སྒོམ་ཚུལ་རྣམ་པ་བཞི་ཉིད་ཀྱང་། །གཙོ་བོ་སྐྱེ་བ་གང་བསྡུས་དེ་བསྒོམས་ལ། །།
བག་ཆགས་སྦྱོང་ཕྱིར་ཀུན་གྱིས་དེ་བཞི་བསྒོམ། །ཁྱད་པར་ལས་དང་པོ་ཡིས་སྒོང་སྐྱེས་བཞིན། །ཅུང་ཟད་བརྟན་པས་མངལ་སྐྱེས་བཞིན་བསྒོམ་ལ། །བརྟན་པ་ཆེ་བའི་དྲོད་གཤེར་སྐྱེས་བཞིན་
བསྒོམ། །ཤིན་ཏུ་གོམས་པ་ཡང་དག་བརྟན་པ་ཡིས། །རྫུས་སྐྱེས་བཞིན་དུ་སྐད་ཅིག་ཀྲོང་བསྐྱེད་བྱ། །ཞེས་གསུངས་པ་བཞིན་ནོ། །དེ་ལྟར་བཅུད་ཀྱི་སེམས་ཅན་སྐྱེ་རིམ་བཞིན་དང་མཐུན་པར་ལྷ་བསྒོམ་
པ་བཞིན་དུ། སྣོད་ཀྱི་འཇིག་རྟེན་ཆགས་རིམ་དང་བསྟུན་ནས་རྟེན་གཞལ་ཡས་ཁང་བསྒོམ་པར་གསུངས་ཏེ། གལ་ཕྲེང་ལས། །སྣོད་ཀྱི་རིམ་པ་འབྱུང་ཚུལ་གྱིས། །རིམ་བརྩེགས་གཞལ་ཡས་གཞུང་
བཞིན་བསྐྱེད། །ཅེས་སོ། །དེས་ན་ཡར་སངས་རྒྱས་ཀྱི་སྐུ་དང་ཞིང་ཁམས་ཀྱི་རྣམ་པ་ལམ་བྱེད་དང་། མར་འཁོར་བའི་སྣོད་བཅུད་ཀྱི་དྲི་མ་སྦྱོང་ཚུལ་དུ་སྣོད་བཅུད་དེ་དང་དེའི་རྣམ་པ་དང་མཐུན་

༄༅། །པའི་རྟེན་དང་བརྟེན་པའི་དཀྱིལ་འཁོར་གྱི་འཁོར་ལོ་རྫོགས་པར་བསྒོམ་པ་ཡིན་ལ། དེ་ལྟར་དག་པ་ལྷའི་རྣམ་པར་སྒོམས་པས་མ་དག་པའི་སྣང་བ་དབྱིངས་སུ་སྦྱོང་བར་བྱེད་པ་སྟེ། སྒྲུབ་
ཐབས་ཀུན་ཏུ་བཟང་པོ་ལས། ཐ་མལ་རྣམ་རྟོག་རྒྱུན་ལས་གཞན་པ་ཡི། །སྲིད་པའི་སྡུག་བསྔལ་ཅི་ཡང་ཡོད་མ་ཡིན། །དེ་དང་རྣམ་པ་འགལ་བར་གྱུར་པའི་སེམས། །འདིས་ནི་མངོན་སུམ་དུ་ནི་རྟོགས་
པར་འགྱུར། །ཞེས་གསུངས་པ་བཞིན་ནོ། །དེ་དག་ཀྱང་། གུར་ལས། སངས་རྒྱས་གནས་གཞི་རྫོགས་བྱས་ནས། །ཀུན་ཏུ་བཟང་བོའི་བདེ་བ་དངོས། །རྣམ་པ་ལྔ་པོ་བསྒོམ་བྱས་ཏེ། །རང་ལྷག་ལྷ་ཡི་
སྒྲུབ་ཐབས་བྱ། །དེ་བཞིན་དཀྱིལ་འཁོར་རྣམ་བཀོད་ལ། །མཆོད་བསྟོད་བདུད་རྩི་མྱང་སོགས་པ། །རིམ་པ་འདི་ཡིས་བསྒོམས་བྱས་ནས། །ཡན་ལག་དྲུག་གི་སྦྱོར་བར་འདོད། །ཅེས་པ་ཡེ་ཤེས་
ལྔ་བྱང་སེམས་དང་དྲུག་སངས་རྒྱས་ཀྱི་སར་མཐར་ཕྱིན་པར་བྱ་བའི་དོན། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་འཆང་གི་ཡན་ལག དབང་བསྐུར་

བ་མི་བསྐྱོད་པའི་ཡན་ལག བདུད་རྩི་མྱང་བ་འོད་དཔག་མེད་ཀྱི་ཡན་ལག་མཆོད་པ་དོན་ཡོད་གྲུབ་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག་དང་དྲུག ཕོ་བྲང་གཞལ་ཡས་ཁང་བསྒོམ་
པ་ལམ་བྱེད་བཞིའི་སྒོ་ནས་ཉམས་སུ་ལེན་ཏེ། དཔེར་ན་སྦྱང་གཞི་གཟུགས་ཀྱི་ཕུང་པོ། སྦྱོང་བྱེད་གཞལ་ཡས་ཁང་གི་རྣམ་པ་བསྒོམ་པ་རྣམ་པ་ལམ་བྱེད། དེ་ཉིད་རྣམ་པར་སྣང་མཛད་དུ་མོས་པ་
མོས་པ་ལམ་བྱེད། དེ་ཡང་འབྲས་དུས་ཀྱི་རྣམ་པར་སྣང་མཛད་དང་ཆོས་དབྱིངས་ཡེ་ཤེས་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། དེ་ལ་བརྟེན་ནས་རང་རྒྱུད་ལ་ཚོགས་རྫོགས་སྡིག་སྒྲིབ་
འདག་པར་འགྱུར་བ་ནི་བྱིན་བརླབས་ལམ་བྱེད་ཅེས་བྱའོ། །ཕོ་བྲང་རྣམ་སྣང་གི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། རྣམ་སྣང་ནི་སངས་རྒྱས་ཐམས་ཅད་ཀྱི་སྐུ་ཡིན་པས་གསུང་ཐུགས་ཡོན་ཏན་
ཕྲིན་ལས་བརྟེན་པ་ཡིན་པས་དེ་བཞིན་ཕོ་བྲང་ལྷ་ཐམས་ཅད་བཞུགས་གནས་རྟེན་ཡིན་པའི་ཕྱིར། གཞལ་ཡས་རྣམ་སྣང་གི་ཡན་ལག་ཏུ་གཞག་པའོ། །རྗེས་ཆགས་ལ་སྦྱང་གཞི་ཆགས་སྲེད་

༄༅། །ཀྱི་རྟོག་པ་སྦྱོང་བྱེད་སྙོམས་འཇུག་ཟག་མེད་བདེ་བ་ཆེན་པོ་མཉམ་སྦྱོར་གྱི་རྣམ་པ་སྒོམ་པ་རྣམ་པ་ལམ་བྱེད། དེ་ཉིད་རྡོ་རྗེ་འཆང་དུ་མོས་པ་མོས་པ་ལམ་བྱེད། དེ་ཡང་འབྲས་དུས་ཀྱི་
རྡོ་རྗེ་འཆང་མཐར་ཐུགས་བྱང་ཆུབ་སེམས་ཀྱི་ཡེ་ཤེས་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། དེ་ལ་བརྟེན་ནས་ཚོགས་རྫོགས་སྒྲིབ་པ་དག་པར་འགྱུར་བ་བྱིན་རླབས་ལམ་བྱེད་དོ། །
རྗེས་ཆགས་རྡོ་རྗེ་འཆང་གི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། རྡོ་རྗེ་འཆང་དེ་སངས་རྒྱས་ཐམས་ཅད་ཀྱི་རྩ་བ་དང་བདེ་ཆེན་ཡེ་ཤེས་ཀྱི་ངོ་བོ་ཡིན་ལ། དེ་བཞིན་རྗེས་ཆགས་འདི་ཡང་
མངོན་རྟོགས་ཀྱི་རྩ་བ། བདེ་ཆེན་རྡོ་རྗེ་ཆགས་པ་ལམ་དུ་བྱེད་པའི་མངོན་རྟོགས་ཡིན་པའི་ཕྱིར་རོ། །དབང་བསྐུར་བ་ནི་གདན་གསུམ་ཚང་བའི་ལྷ་སྤྱན་དྲངས་ནས། བྱང་ཆུབ་སེམས་ཀྱི་རང་བཞིན་
དུ་གནས་པའི་ཆུ་རྒྱུན་གྱིས་དབང་བསྐུར་བས་བག་ཆགས་ཀྱི་དྲི་མ་ཐམས་ཅད་བཀྲུས། ཆུས་ལུས་གང་དབང་བཞི་ཐོབ། ལྷག་མ་གྱེན་དུ་འཁྱིལ་བ་ལས་རིགས་བདག་གང་ཡིན་གྱི་རྒྱས་གདབ་བོ། །

དེ་ནི་དགྱེས་རྡོར་ལས། ཕྱག་རྒྱ་རྟགས་དང་མཚན་མ་སྟེ། །འདིས་ནི་རིགས་ནི་མཚོན་པར་བྱ། །ཞེས་རིགས་བདག་གི་རྒྱས་འདེབས་པ་འདི་ནི་རྡོ་རྗེ་ཐེག་པའི་གཞི་ལམ་འབྲས་གསུམ་མཚོན་དོན་ཏེ་
སྤྱིར་མི་བསྐྱོད་པའི་ལྷག་མ་བཞི་ལ། རྒྱས་གདབ་པའི་དགོངས་པ་ནི། དེ་ནི་སེམས་ཀྱི་ངོ་བོ་ཉིད་ཡིན་ཅིང་། གཟུགས་སོགས་སེམས་ཙམ་གྱི་ལུས་སུ་ཟད་པའི་དེ་དག་བྱེད་པོར་ཤེས་པའི་དོན་དེ་།
རང་བཞིན་ལ་རང་བཞིན་གྱི་རྒྱ་ཞེས་བྱའོ། །དབྱེ་ན་གཙོ་བོ་ཡབ་ཡུམ་རང་སེམས་སུ་ཤེས་པ་ལ་ཡིད་ཀྱི་ངོ་བོ་མི་བསྐྱོད་པས་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱ། ལུས་དག་པའི་ངོ་བོ་རྣམ་
སྣང་ལ་སེམས་དག་པའི་ངོ་བོ་མི་བསྐྱོད་པས་རྒྱས་འདེབས་པ་ནི་ལུས་ལ་སེམས་ཀྱི་རྒྱ། ཡིད་དག་པའི་ངོ་བོ་མི་བསྐྱོད་པ་ལ་ལུས་དག་པའི་ངོ་བོ་རྣམ་སྣང་གི་རྒྱས་འདེབས་པ་ནི་སེམས་ལ་
ལུས་ཀྱི་རྒྱ། འདོད་ཆགས་དག་པའི་ངོ་བོ་འོད་དཔག་མེད་ལ་འབྲས་བུ་སེར་སྣ་དག་པའི་ངོ་བོ་རིན་འབྱུང་གི་རྒྱས་འདེབས་པ་ནི་རྒྱུ་ལ་འབྲས་བུའི་རྒྱ། འབྲས་བུ་ཕྲག་དོག་དག་པའི་ངོ་བོ་དོན་གྲུབ་

༄༅། །ལ་རྒྱུ་འདོད་ཆགས་དག་པའི་ངོ་བོ་འོད་དཔག་མེད་ཀྱིས་རྒྱས་འདེབས་པ་ནི་འབྲས་བུ་ལ་རྒྱུའི་རྒྱའོ། །སྤྱིར་ཕུང་ཁམས་སྐྱེ་མཆེད་ལྷར་བསྒོམ་པ་ནི་ཀུན་བརྟགས་ལ་གཞན་དབང་གི་རྒྱ། ལྷ་
རྣམས་ཀྱི་སྤྱི་བོར་རང་རིགས་ཀྱི་རིགས་བདག་གི་རྒྱས་གདབ་པ་ནི་གཞན་དབང་ལ་གཞན་དབང་གི་རྒྱ་རིགས་བདག་དེའི་སྤྱི་བོར་རང་རིགས་ཀྱི་ཕྱག་མཚན་གྱིས་རྒྱས་གདབ་པ་ནི་གཞན་དབང་ལ་
ཡོངས་གྲུབ་ཀྱི་རྒྱ་སྟེ། དེ་བཞིན་སྐྱེ་མཆེད་བཅུ་གཉིས་ཀྱི་ལྷ་ལ་རྒྱས་འདེབས་ལུགས་ཀྱང་། མིག་ལ་རྣམ་སྣང་། རྣ་བ་ལ་མི་བསྐྱོད་པ། སྣ་ལ་རིན་འབྱུང་། ལྕེ་ལ་སྣང་མཐའ། ལུས་དབང་ལ་དོན་
གྲུབ། ཡིད་ལ་མི་བསྐྱོད་པ། སྒྲ་ལ་རིན་འབྱུང་། དྲི་ལ་འོད་དཔག་མེད། རོ་ལ་དོན་གྲུབ། རེག་བྱ་དང་ཆོས་ལ་མི་བསྐྱོད་པ། གཟུགས་ལ་རྣམ་སྣང་། ཁམས་ལ་མཚོན་ན། ས་ལ་རྣམ་སྣང་། ཆུ་དང་ནམ་
མཁའ་ལ་མི་བསྐྱོད་པ། མེ་ལ་སྣང་མཐའ། རླུང་ལ་དོན་གྲུབ་སྟེ་སོ་སོའི་ཡོན་ཏན་གྱི་ཆ་དང་བྱེད་ལས་དང་མཐུན་བའི་དག་སྦྱོར་རོ། །དབང་བསྐུར་བ་ལ་ལམ་བྱེད་བཞི་སྟེ། སྦྱང་གཞི་རྣམ་པར་ཤེས་

པའི་ཕུང་པོ། སྦྱོང་བྱེད་དབང་ལྷའི་དབང་བསྐུར་བའི་རྣམ་པ་བསྒོམ་པ་རྣམ་པ་ལམ་བྱེད། དེ་ཉིད་རྡོ་རྗེ་མི་བསྐྱོད་པའི་ངོ་བོར་མོས་པ་མོས་པ་ལམ་བྱེད། དེ་ཡང་འབྲས་དུས་ཀྱི་རྡོ་རྗེ་མི་བསྐྱོད་པ་དང་།
མེ་ལོང་ལྟ་བུའི་ཡེ་ཤེས་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། ལམ་བྱེད་གསུམ་ལ་བརྟེན་ནས་ཚོགས་རྫོགས་སྒྲིབ་པ་དག་པར་འགྱུར་བ་བྱིན་བརླབས་ལམ་བྱེད་དོ། །དབང་བསྐུར་བ་
མི་བསྐྱོད་པའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། དབང་གི་གཙོ་བོ་ཆུའི་དབང་ཡིན་པ་དང་། མི་བསྐྱོད་པ་ཡང་ཆུ་རྣམ་པར་དག་པའི་ངོ་བོ་ཡིན་པའི་ཕྱིར་རོ། །བདུད་རྩི་མྱོང་བ་ནི་ལམ་བྱེད་
བཞིའི་སྒོ་ནས་ཉམས་སུ་ལེན་ཏེ། སྦྱང་གཞི་འདུ་ཤེས་ཀྱི་ཕུང་པོ། སྦྱོང་བྱེད་ངོ་བོ་འོད་དཔག་མེད་རྣམ་པ་བདུད་རྩི་མྱོང་བའི་རྣམ་པར་བསྒྱུར་ནས་མྱོང་བ་རྣམ་པ་ལམ་བྱེད། དེ་ཉིད་སྣང་བ་མཐའ་ཡས་
སུ་མོས་པ་མོས་པ་ལམ་བྱེད། དེ་ཡང་འབྲས་དུས་ཀྱི་གསུང་རྡོ་རྗེ་འོད་དཔག་མེད་དང་། སོ་སོར་རྟོགས་པའི་ཡེ་ཤེས་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། ལམ་བྱེད་གསུམ་ལ་བརྟེན་

༄༅། །ནས་ཚོགས་རྫོགས་སྒྲིབ་པ་དག་པར་འགྱུར་བ་བྱིན་རླབས་ལམ་བྱེད་དོ། །བདུད་རྩི་མྱོང་བ་འོད་དཔག་མེད་ཀྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། བདུད་རྩི་གསུང་འབྱུང་བའི་
གནས་མགྲིན་པར་མྱོང་བ་དང་འོད་དཔག་མེད་ཀྱང་གསུང་རྣམ་པར་དག་པའི་ངོ་བོ་ཡིན་པའི་ཕྱིར་རོ། །མཆོད་པ་ལམ་བྱེད་བཞིའི་སྒོ་ནས་ཉམས་སུ་ལེན་ཏེ། སྦྱང་གཞི་འདུ་བྱེད་ཀྱི་ཕུང་པོ། སྦྱོང་
བྱེད་དོན་གྲུབ་ཀྱི་ངོ་བོ་མཆོད་པའི་རྣམ་པར་བསྒྱུར་ནས་བསྒོམ་པ་རྣམ་པ་ལམ་བྱེད། དེ་ཉིད་དོན་ཡོད་གྲུབ་པར་མོས་པ་མོས་པ་ལམ་བྱེད། དེ་ཡང་འབྲས་དུས་ཀྱི་ཕྲིན་ལས་དོན་ཡོད་གྲུབ་པ་དང། བྱ་
བ་ནན་ཏན་གྱི་ཡེ་ཤེས་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། ལམ་བྱེད་གསུམ་ལ་བརྟེན་ནས་ཚོགས་རྫོགས་སྒྲིབ་པ་དག་པར་འགྱུར་བ་བྱིན་རླབས་ལམ་བྱེད་དོ། །མཆོད་པ་དོན་གྲུབ་ཀྱི་
ཡན་ལག་ཏུ་འཇོག་པའི་རྒྱུ་མཚན་ཡོད་དེ། མཆོད་པ་ཕྲིན་ལས་ཀྱི་ཆ་ཡིན་ལ། དོན་གྲུབ་ཀྱང་སངས་རྒྱས་ཐམས་ཅད་ཀྱི་ཕྲིན་ལས་རྣམ་པར་དག་པའི་ངོ་བོ་ཡིན་པའི་ཕྱིར་རོ། །བསྟོད་པ་ནི། ལམ་

བྱེད་བཞིའི་སྒོ་ནས་ཉམས་སུ་ལེན་ཏེ། སྦྱང་གཞི་ཚོར་བའི་ཕུང་པོ། སྦྱོང་བྱེད་རིན་འབྱུང་གི་ངོ་བོ་རྣམ་པ་བསྟོད་པའི་ཡན་ལག་ཏུ་བསྒྱུར་ནས་ལྷ་རྣམས་ཀྱི་ཆེ་བའི་ཡོན་ཏན་དྲན་པའི་བསྟོད་པ་ལྷ་མོ་
རྣམས་དང་བར་སྣང་སྟོང་པའི་ངང་ནས་རང་སྒྲ་གྲགས་པའི་རྣམ་པ་རྣམ་པ་ལམ་བྱེད། དེ་ཉིད་རིན་ཆེན་འབྱུང་ལྡན་དུ་མོས་པ་མོས་པ་ལམ་བྱེད། དེ་ཡང་འབྲས་དུས་ཀྱི་ཡོན་ཏན་རིན་ཆེན་འབྱུང་ལྡན་
དང་། མཉམ་པ་ཉིད་ཀྱི་ཡེ་ཤེས་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། ལམ་བྱེད་གསུམ་པོ་དེ་ལ་བརྟེན་ནས་རང་རྒྱུད་ལ་ཚོགས་རྫོགས་སྒྲིབ་པ་འདག་པར་འགྱུར་བ་ནི་བྱིན་རླབས་ལམ་
བྱེད་དོ། །བསྟོད་པ་རིན་ཆེན་འབྱུང་ལྡན་གྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། བསྟོད་པ་ཡོན་ཏན་བརྗོད་པ་ཡིན་ལ། རིན་ཆེན་འབྱུང་ལྡན་ཡང་སངས་རྒྱས་ཐམས་ཅད་ཀྱི་ཡོན་ཏན་རྣམ་པར་
དག་པའི་ངོ་བོ་ཡིན་པའི་ཕྱིར་རོ། །དེ་ལྟར་ཡན་ལག་དྲུག་རྫོགས་སུ་བསྒོམ་པར་བཞེད་དོ། །རིམ་པ་གཉིས་ཀྱིས་སྐྱེ་འཆི་སོ་སོར་སྦྱོང་བར་བཤད་པ་ཡང་བསྐྱེད་སྡུད་ཀྱི་རིམ་པའི་དབང་དུ་བྱས་པ་

༄༅། །སྟེ། གཞན་དུ་ན། ལམ་རིམ་ལས། སྲིད་པ་རིམ་པར་སྨིན་ཚུལ་དུ། །འཇུག་པའི་ཡན་ལག་ལྔ་རུ་བཞག །གང་དག་དངོས་ཀུན་རང་རིག་ཕྱིར། །ཤི་བ་དོན་དམ་བདེན་པ་ཉིད། །སྐྱེ་བ་
བར་མ་ཀུན་རྫོབ་ཡིན། །སྐྱེས་པའི་རིམ་གསུམ་གཉིས་མེད་དོན། ཞེས་པས། གཙོ་བོར་རྫོགས་རིམ་གྱི་སྦྱང་བྱར་བསྟན་ཀྱང་། འཆི་བར་སྐྱེ་གསུམ་གྱི་བག་ཆགས་ལ་ཕྲ་རགས་གཉིས་ལས། རགས་
པ་དེ་བསྐྱེད་རིམ་གྱིས་སྦྱོང་བར་བྱེད་པ་ཡིན་པས། ཚོགས་ལམ་རྣལ་འབྱོར་བཞི་དང་། སྦྱོར་ལམ་ཚོམ་བུ་ཚོགས་སྒྲུབ་སྟེ། སྦྱོང་བྱེད་ཆོ་ག་ཡན་ལག་ལྔས། མར་འཆི་བར་སྐྱེ་གསུམ་དང་། སྐྱེ་བ་
ལའང་དྲི་ཟའི་སེམས་མངལ་དུ་ཞུགས་ནས་ལུས་ཆགས་པས་སྐྱེས་པ་དང་། ལུས་རྫོགས་ནས་བུ་ཚ་འཁོར་འདབས་རྒྱས་པ། བློ་གྲོས་སྨིན་ནས་བཅད་རིས་དང་ཁེ་གྲགས་སྒྲུབ་པ་སྟེ་སྐྱེས་པའི་རིམ་
པ་གསུམ་གྱི་བག་ཆགས་སྦྱངས་ཤིང་དག་ཡར་སངས་རྒྱས་ཆོས་ལོངས་སྤྲུལ་གསུམ་ཕྲིན་ལས་དང་བཅས་པའི་རྣམ་པ་ལམ་བྱེད་ཀྱིས་རིགས་ཀྱི་ནུས་པ་གསོས་བཏབ་ནས་འབྲས་བུ་རྫོགས་པར་བྱེད།

ལམ་གོང་མ་འོད་གསལ་ལས་སྙིང་རྗེ་ཆེན་པོའི་འཕེན་པས་མཆོག་ཏུ་མི་འགྱུར་བའི་བདེ་བ་ཆེན་པོའི་ཐུགས་འོད་གསལ་ལས་སྐུ་སྒྱུ་མ་ལྟ་བུ་ལྡང་བའི་ཟུང་འཇུག་གི་ལྷ་སྐུས་འགྲོ་བའི་དོན་མཛད་པའི་
སྨིན་བྱེད་དུ་འགྲོ་ཞིང་། དམ་ཚིག་པ་ལ་ཡེ་ཤེས་པ་བཅུག་སྟེ་གཉིས་སུ་མེད་པར་བྱས་པས་ནི་ཚོར་བ་དང་འདུ་ཤེས་རྫོགས་ནས་རྒན་རབས་རྣམས་དང་བློ་ནུས་འདྲ་བར། མར་འཁོར་བའི་བག་ཆགས་
དག་ཡར་སངས་རྒྱས་ཐམས་ཅད་དང་ཡེ་ཤེས་མཉམ་པ་ལས་བཟང་ངན་མེད་པས་ཡེ་ཤེས་མཉམ་ཉིད་དུ་གྱུར་བའི་འབྲས་བུ་གཞི་ལ་རྫོགས། ལམ་གོང་མའི་ཚེ་ལྟ་བ་འཁོར་འདས་དབྱེར་མེད་དང་
རྗེས་སུ་མཐུན་པའི་ཉམས་ལེན་སྨིན་ནས་ལྟ་བ་རང་རྒྱུད་ལ་སྐྱེ་བར་འགྱུར་ལ། དེ་ལྟར་མཉམ་བཞག་ཏུ་དཀྱིལ་འཁོར་གྱི་འཁོར་ལོ་སྒོམ་པ་དེའང་ཐ་མལ་གྱི་སྣང་བ་ལྡོག་པའི་དོན་དུ་ལྷ་གང་ཡིན་
དེ་དག་གི་སྐུ་མདོག་ཕྱག་མཚན་རྒྱན་ཆ་ལུགས་བཞུགས་སྟངས་སོགས་རྣམ་པ་གསལ་ལ་མ་འདྲེས་པ་སྤྱན་གྱི་དཀར་ནག་གི་ཆ་ཕྱིན་ཆད་གསལ་བ་དེ་དག་ཀྱང་སྣང་ལ་རང་བཞིན་མེད་པ་ནམ་མཁའ་

༄༅། །འཇའ་ཚོན་དང་ཆུ་ནང་གི་ཟླ་བ་མེ་ལོང་ནང་གི་གཟུགས་བརྙན་ལྟར་བསྒོམ་པ་དང་། དེ་དག་ཀྱང་ཞི་བ་རྣམས་ལ་མཉེན་ལྕུག་འཁྲིལ་ལྡེམ་གཞོན་ཚུལ་ཅན། གསལ་འཚེར་ལྷུན་སྡུག་གཟི་
བྱིན་འབར་བ་སྟེ་ཞི་བའི་ཚུལ་དགུ་དང་ལྡན་པ། ཁྲོ་བོ་ལ་སྒེག་པ་དཔའ་བ་མི་སྡུག་པ། དགོད་དང་དྲག་ཤུལ་འཇིགས་སུ་རུང་བ། སྙིང་རྗེ་ཇམས་པ་ཞི་བ་སོགས་གར་དགུའི་ཉམས་དང་ལྡན་པར་
བསྐྱེད་པ་དང་། ཞི་བ་ལའང་དར་གྱི་ཆས་གོས་ལྔ་དང་རིན་པོ་ཆེའི་རྒྱན་བརྒྱད་དང་། ཁྲོ་བོ་ལ་གདགས་པའི་རྒྱན་གཉིས། བགོ་བའི་གོས་གསུམ། བྱུགས་པའི་རྩི་གསུམ། གཞན་ཡང་སྦྲུལ་རིགས་
 རྣམ་ལྔའི་རྒྱན། རྡོ་རྗེའི་གཤོག་པ་དང་བསེ་ཁྲབ་སོགས་དཔལ་གྱི་ཆས་བཅུ་སོགས་རྒྱན་གྱི་རྣམ་པ་ཇི་སྙེད་པ་ཐམས་ཅད་གསལ་ལ་མ་འདྲེས་པར་བསྒོམ། དེ་ལྟར་ལྷ་ཡི་གསལ་སྣང་དང་པོ་བསམ་
པའི་ཡུལ་ལ་བཀྲ་ལམ་མེར་གསལ་བ་དང་། དེ་ནས་མཐོང་པའི་ཡུལ་ལ་ཇི་ལྟ་བ་བཞིན་གསལ་བ་དང་། དེ་ནས་རེག་པའི་ཡུལ་ལའང་མངོན་སུམ་གསལ་བར་གྱུར་པ་དེ་དག་རེག་མཐོང་གི་མཚན་

མ་ཐོབ་པའམ། སེམས་ལྷ་སྐུར་སྨིན་པས་ལྷ་དང་འཕྲོད་པ་ལ་གསལ་བ་གྱད་དུ་གྱུར་པའམ་ཡུལ་གསུམ་གྱད་དུ་གྱུར་པ་ཞེས་བརྟན་པ་ཐོབ་པའི་མཚན་ཉིད་དུ་བཞེད་པ་ཡིན་ཏེ། དཔལ་ཆེན་ཞལ་ལུང་
ལས། ཡེ་ཤེས་ལྷ་ཡི་ཕྱག་རྒྱ་ཀུན། །དང་པོ་ཡིད་ཀྱི་ཡུལ་དུ་གསལ། །དེ་ཡི་དངོས་སྣང་མཐུ་བརྟས་ཤིང་། །སེམས་ཉིད་ཤིན་ཏུ་སྦྱངས་ཐོབ་ལྷ། །ལུས་ཀྱི་ཡུལ་དུ་མངོན་སུམ་གསལ། །ཡུལ་གསུམ་
གྱད་དུ་གྱུར་པ་ལས། །མ་དག་ལུས་ཀྱི་དངོས་སྣང་ཆོམས། །ཞེས་སོ། །དེ་ལྟར་བསྒོམ་པའི་ལྷ་དེ་དག་གི་རྣམ་དག་ཀྱང་སྤྱིར་ཆོ་ག་རང་གཞུང་ལྟར་དགོས་པ་དང་། མདོ་འགག་ནི། གཉུག་མ་ཆོས་
ཉིད་ཀྱི་སྟེང་ན་སངས་རྒྱས་ཀྱི་ཡོན་ཏན་རྣམས་རང་བཞིན་ལྷུན་གྲུབ་ཏུ་བཞུགས་པ་ལས། ཡོན་ཏན་གང་དང་གང་ཞིག་ལྷ་དེ་དང་དེའི་ངོ་བོར་གདོད་ནས་དག་པ་དེར་ཏིང་ངེ་འཛིན་གྱིས་བསྒོམ་པས་ལྷ་དེ་
ཡང་རྣམ་པར་དག་པར་མོས་དགོས་པ་ཉིད་ཡིན་ལ། དག་པ་དེ་དག་ཀྱང་མངོན་རྟོགས་ནམ་བསྒོམ་པའི་ཚེ་ཡང་ཡང་དྲན་པར་བྱ་དགོས། དག་པ་དེ་དག་རེ་རེ་བཞིན་མོས་པ་བརྟན་པོར་བཞག་པའི་

༄༅། །མཐར་སྔར་བཤད་ཀྱི་ལྷའི་རྣམ་པའི་གསལ་སྣང་ང་རྒྱལ་སྦྲེལ་བའི་ཏིང་ངེ་འཛིན་ལ་མཉམ་པར་འཇོག་པ་ཡིན་ནོ། །ང་རྒྱལ་བརྟན་པ་ནི་བསྒོམ་བྱའི་ལྷ་ཡི་དམ་རྒྱལ་བ་ཞི་ཁྲོ་རབ་འབྱམས་
ཀྱི་མངོན་རྟོགས་ལ་བསླབ་དུས་ལྷ་གང་ཡིན་པ་དེ་ཉིད་ངའོ་སྙམ་པའི་ང་རྒྱལ་བཟུང་། དེ་ལའང་ང་རྒྱལ་གྱིས་རྒྱུན་ལྷང་ངེ་བ་དེ་ལ་འཛིན་མེད་ཀྱི་རྩིས་བཏབ་ནས་གཉུག་མ་ཆོས་ཉིད་ཀྱི་རང་བཞིན་དུ་ཁྱེར་
ཤེས་ན་ཡང་དག་པའི་ཉེ་ལམ་དུ་འགྲོ་ཞིང་། སྦྱང་བྱ་ཐ་མལ་མ་དག་པའི་སྣང་བ་དང་། མ་དག་པར་ཞེན་པའི་ང་རྒྱལ་ཞིག་ཡོད་པ་དེ། སྦྱོང་བྱེད་སྔ་མ་རྣམ་པ་གསལ་བ་དང་། རྣམ་དག་དྲན་པ་གཉིས་
དང་། ཕྱི་མ་ང་རྒྱལ་ལ་བསླབ་པའི་ཐབས་ཀྱིས་རིམ་པར་དག་པའི་གསལ་སྣང་དང་། དག་པའི་ང་རྒྱལ་དུ་བསྒྱུར་བས་ཐ་མལ་གྱི་ཞེན་པ་ལྡོག་པའི་དོན་དུ་ལྷའི་ང་རྒྱལ་ལ་བསླབ་ཅིང་། ང་རྒྱལ་དེ་ཡང་
གཟུང་འཛིན་གྱི་སྣང་བ་ལས་འདས་ཏེ་ཡང་དག་པའི་ཡེ་ཤེས་སུ་བསྒྱུར་བའི་དོན་དུ་སྒྱུ་མ་ལྟ་བུར་འཆར་བ་ལ་བསླབ་པ་གནད་དོན་གྱི་སྙིང་པོའོ། །བླ་མེད་ལུགས་འདིར་བདག་བསྐྱེད་ཀྱི་ཡེ་ཤེས་པ་མི་

གཤེགས་པས་མཐར་དམ་ཡེ་དབྱེར་མེད་ཀྱི་དཀྱིལ་འཁོར་འོད་གསལ་དུ་བསྡུ་ཞིང་ལྡང་བས་ནི། ཕྱིས་ཉིང་མཚམས་སྦྱོར་བ་ལ་ལྟོས་པའི་སྲིད་པ་ཕྱི་མ་རྣམས་ཀྱི་བག་ཆགས་སྦྱོང་བ་དང་རང་བཞིན་
ཆོས་སྐུའི་ངང་ནས་འགྲོ་དོན་མཛད་པ་མཚོན་ནོ། །ཡང་རྣམ་སྣང་སྒྱུ་འཕྲུལ་དྲྭ་བ་སོགས་ཀྱི་དགོངས་དོན་ལྟར་བདག་གི་དེ་ཁོ་ན་ཉིད་ལ་ལྷའི་དེ་ཁོ་ན་ཉིད་ཀྱིས་བྱིན་གྱིས་བརླབས་ཏེ་བསྒོམ་པས་
ལྕགས་ལ་གསེར་འགྱུར་གྱི་རྩི་བཏང་བ་ལྟར་ལྷར་འགྱུར་བའོ། །གཉིས་པ་གསེར་སོགས་བཞུ་བ་ལས་སྐུ་གཟུགས་བྱེད་པ་བཞིན་དུ་བྱང་ཆུབ་ཀྱི་སེམས་དག་པ་ལས་ལྷའི་སྐུར་བསྐྱེད་པའོ། །གསུམ་
པ་ནི་ཆུ་དྭངས་པའི་ནང་དུ་གཟུགས་བརྙན་རྩོལ་མེད་དུ་འཆར་བ་བཞིན་དུ་རང་བཞིན་རྣམ་པར་དག་པ་རྟོགས་པའི་རྣལ་འབྱོར་པས་ཏིང་ངེ་འཛིན་སྐད་ཅིག་ལས་ལྷ་སྐུ་རྫོགས་པར་བསྒོམ་པ་འདི་དག་
གི་ཕྱི་མ་ནི་རྫོགས་པའི་རྣལ་འབྱོར་ཡིན་པའི་ཕྱིར་མཚན་ཉིད་སྡེ་གསུམ་དང་སྔགས་ཀྱི་གཞུང་ཡང་འདིར་འདུས་པ་ལོ་ཆེན་དྷརྨཱ་ཤྲཱིས་གསུངས། ཕྱི་ལྟར་སྣང་གྲགས་སྣོད་བཅུད་ལྷ་སྔགས་གཞལ་

༄༅། །ཡས་ཁང་གི་རང་བཞིན། ཐ་མལ་མཚན་འཛིན་གྱིས་འཁྲུལ་བའི་སྣང་བས་མ་གོས་པ་འབྱུང་ལྔ་ཕུང་ལྔ་སྐྱེ་མཆེད་རྟོག་ཚོགས་སོགས་རྣམ་པར་དག་པ་ཡེ་ནས་ལྷ་ཡི་རང་བཞིན་ཡིན་པ་ལ་
ཡིན་པར་ཇི་ལྟ་བ་ཤེས་ནས་བསྒོམ་པའོ། །ནང་ལྟར་དཀྱིལ་འཁོར་གང་ཡིན་རང་གི་ལུས་ལ་ཚང་ལ་ལུས་འདི་འདོམ་གང་གྲུ་བཞི་དཀྱིལ་འཁོར་གྱི་དབྱིབས་གྲུ་བཞི་པ་དང་། སྤྱི་མགྲིན་སྙིང་ལྟེ་
གསང་གནས་ཀྱི་རྩ་འཁོར་དབུས་ཀྱི་ཕོ་བྲང་ཡན་ལག་བཞི་སྒོ་བཞི། ཚིགས་ཆེན་བཞི་རྟ་བབས། རྐང་བརྒྱད་ཀ་བ་བརྒྱད། མཐིལ་བཞི་ཆོས་འཁོར་དང་གདུགས། སོ་དང་སེན་མོ་ནི་མེ་ཏོག་དང་
རིན་པོ་ཆེའི་རྒྱན། དབང་པོ་སྒོ་ལྔ་སྐར་ཁུང་། ཡུལ་ལྔ་འདོད་ཡོན་ཀྱི་སྣམ་བུ། རྩ་རྒྱུས་རིན་པོ་ཆེའི་ཕ་གུ རུས་ཚིགས་རྣམས་དྲ་བ་དྲ་ཕྱེད། སོར་མོ་རྣམས་མདའ་ཡག པགས་པ་རྡོ་རྗེའི་གུར་
ཁང་། སྐྲ་དང་བ་སྤུ་འབར་བའི་ཕྲེང་བ། རྩ་གནས་ཀྱི་དྭངས་མ་དཀར་དམར་ལྷ་ཚོགས་ཡབ་ཡུམ་གསལ་བ་དེ་ནི་ནང་གི་བསྐྱེད་རིམ་མོ། །གསང་བ་ལྟར་ན་བསྐྱེད་རིམ་སེམས་ལ་རྫོགས་པས་ན། སེམས་

ཉིད་མཐའ་དབུས་བྲལ་བས་ནམ་མཁའ། སེམས་ཡང་ཞིང་གཡོ་བ་རླུང་། སེམས་མཉེན་ཞིང་རླན་པའི་ཆུ། སེམས་མི་འགྱུར་བའི་ས་སྟེ་འབྱུང་བ་རིམ་བརྩེགས་ཀྱི་དཀྱིལ་འཁོར་ཚང་བ་དང་། སེམས་
རྒྱ་ཆེ་ཞིང་དཔང་མཐོ་བ་ཚད་དང་དཔེ་མེད་པ་རི་རབ། སེམས་གསལ་ལ་རྣོ་བ་མེའི་དཀྱིལ་འཁོར། སེམས་གང་གིས་ཀྱང་གཞོམ་གཞིག་མེད་པ་རྡོ་རྗེའི་སྲུང་གུར། སེམས་ལ་ཐམས་ཅད་
འདུས་པའི་གཞལ་ཡས་ཁང་། ཀུན་གཞིའི་རྣམ་ཤེས་དཀྱིལ་འཁོར་གྱི་ལྟེ་བ། ཉོན་ཡིད་ལྷ་སྣམ། སྒོ་ལྔའི་རྣམ་ཤེས་སྒོ་བཞི། ཡིད་ཀྱི་རྣམ་ཤེས་རྟ་བབས། རང་སེམས་རྣམ་པར་དག་པ་ལྷ། འགྱུ་དྲན་
ཆོས་ཉིད་ཀྱི་རོལ་པ་འཁོར་གྱི་ལྷ་ཚོགས། མདོར་ན་བདག་གི་ཆོས་ཉིད་རྣམ་པར་དག་པ་ལྷ། ལྷ་ཡི་ཐུགས་ཡེ་ཤེས་ཆེན་པོར་རང་རིག་རྣམ་པར་དག་པ་དང་དབྱེར་མེད་པ་ཤེས་པ་གནད་ཀྱི་སྙིང་པོ་
ཡིན་ནོ། །དེ་ལྟར་གསང་བ་ལྟར་ན་ལྷ་དང་དཀྱིལ་འཁོར་ཐམས་ཅད་རང་སེམས་ལ་རྫོགས་པའོ། །འདི་ནི་བསྐྱེད་པ་དང་རྫོགས་པ་དང་རྫོགས་པ་ཆེན་པོ་སྟེ་རྒྱུད་ལུང་མན་ངག་གསུམ་གྱི་དགོངས་

༄༅། །པ་ཡིན་པའི་ཕྱིར་འདི་དག་ཀྱང་ལམ་མཐར་ཐུག་པར་ཤེས་པར་བྱའོ། །དེ་ལྟར་སྲོག་སྡོམ་གཟེར་བཞིའི་མན་ངག་གཅེས་པར་བསྟན་ཏེ། གསང་རྫོགས་ཀྱི་རྒྱུད་ལེའུ་སོ་དགུ་པ་ལས། ཡེ་།
ཤེས་འཇིག་རྟེན་གང་ལ་ཡང་། །སྲོག་སྡོམ་གཟེར་བཞིས་མ་ཐེབས་ན། །ནམ་ཡང་དོན་མེད་ཡུག་པ་རྐྱང་། །ཡོངས་རྫོགས་དཔལ་གྱི་སྲོག་འཕྲོག་ཐབས། གཅིག་ཤེས་པས་ནི་ཀུན་སྲོག་ཐོབ། །དཔེར་
ན་སྒྲ་གཅན་འཛིན་གྱི་ཁས། །ནམ་མཁའི་ཉི་མ་གཅིག་ཟིན་པས། །ཆུ་ཕྲན་སྟོང་གི་ཉི་མ་ཀུན། །མ་བཟུང་བར་ཡང་སྟོང་སྲོག་ཐོབ། །དེ་ཕྱིར་སྲོག་སྡོམ་གཟེར་བཞི་གཅེས། །ཞེས་པ་ལྟར། སྲོག་སྡོམ་
གཟེར་བཞིའི་མན་ངག་གི་དགོངས་པའི་གཟེར་གནད་གཅིག་ཐེབས་པས། མདོ་རྒྱུད་བསམ་གྱིས་མི་ཁྱབ་པའི་དགོངས་གནད་དུས་གཅིག་ལ་ཟིན་པ། དཔེར་ན་སྒྲ་གཅན་འཛིན་གྱི་ཁས། ནམ་མཁའི་
ཉི་མ་གཅིག་ཟིན་པས། འཇིག་རྟེན་གྱི་ཁམས་ན་ཆུ་ཕྲན་ཇི་སྙེད་ཡོད་པའི་ཉི་མ་ཀུན། མ་བཟུང་པར་རང་ཟིན་གྱི་སྟོང་སྲོག་ཐོབ་པ་བཞིན། སྲོག་སྡོམ་གཟེར་བཞིའི་མན་ངག་གནད་དུ་ཆེ་བས། དེ་

ལྟར་ལྷ་བསྒོམས་པས་བརྟན་པ་ཐོབ་ཅིང་བདེན་གཉིས་དབྱེར་མེད་ལྷག་པའི་ཆོས་སྐུ་ཆེན་པོ་རྟོགས་ནས། ལུས་སེམས་ཤིན་ཏུ་སྦྱངས་བའི་ནུས་པ་ཐོབ་པ་ནི་ཏིང་ངེ་འཛིན་གྱི་གཟེར་ཐེབས་པ་ཞེས་
བྱ་ལ། དེ་ལྟར་བསྐྱེད་རིམ་དེ་ཉིད་ལམ་གྱི་གཙོ་བོ་ཡིན། དེས་སྐྱོ་ན་ངག་གི་ཞེན་པ་ལྡོག་ཅིང་ལྷའི་ཐུགས་རྒྱུད་བསྐུལ་བའི་ཕྱིར་བཟླས་པ་བྱ་དགོས་ལ། དེ་ཡང་། ལམ་རིམ་ལས། སྐྱོན་བཅུ་སྤངས་
ཏེ་རྣམ་གསུམ་གྱིས། །བཟླས་པ་གྲངས་བཞིན་རྫོགས་པར་བྱ། །ཞེས་པའི་སྐྱོན་བཅུ་ནི། རྔམ་གློག་ལས། སྒྲ་ཆེན་མ་ཡིན་ཆུང་བར་མིན། །མགྱོགས་པར་མ་ཡིན་བུལ་བར་མིན། །དྲག་པོར་མ་
ཡིན་ཞན་པར་མིན། །ཡིག་འབྲུ་ཡན་ལག་ཉམས་པ་མིན། །ཡེངས་པས་མ་ཡིན་སྨྲ་བཞིན་མིན། །གླལ་སོགས་བར་དུ་ཆོད་པས་མིན། །ཅེས་སོ། །རྣམ་པ་གསུམ་ལས། གསལ་བ་གསུམ་དང་། ཕྱི་
ནང་གསང་གསུམ། ཕྲ་མོ་སྐུ་ཡིག་འབྲུ་ཕྱག་མཚན་ཕྲ་མོ་གསལ་ནས་བཟླ་བ་དང་། ངག་གི་བཟླས་པ་ལ། འོད་ཟེར་སྤྲོ་བསྡུའམ་དམ་ཚིག་གི་བཟླས་པ་དང་། བདག་མདུན་ནམ་ཡབ་ཡུམ་བར་

༄༅། །སྔགས་ཕྲེང་འཁོར་བ་དོ་ལིའམ་ཁྱོགས་ཀྱི་བཟླས་པ། སྐད་གསང་དྲག་པོ་འུར་ལྡིར་གྱི་ཁྲོ་བོའི་བཟླས་པ་དང་གསུམ་མོ། །གཟུགས་ཀྱི་བཟླས་པ་ལྷའི་རྣམ་པ་དྲན་པས་སོ། །རྣལ་འབྱོར་
གྱི་བཟླས་པ་ལྷའི་དེ་ཁོ་ན་ཉིད་ཙམ་སེམས་པས་སོ། །རྡོ་རྗེའི་བཟླས་པ་ནི། བརྗོད་པ་དང་ནི་དམིགས་པ་དང་། །བརྡར་གྱུར་དང་ནི་དོན་དམ་མོ། །ཞེས་པ་ལྟར་རོ། །གྲངས་ཚད་ནི་སྤྱིར་བཏང་གཙོ་
བོ་ལ་འབུམ་དང་། འཁོར་ལ་ཁྲི་བཤད་པ་མང་ཡང་། སྡོམ་འབྱུང་ལས། རྫོགས་ལྡན་དུས་ན་གཅིག་བཟླས་པ། གསུམ་ལྡན་དུས་ན་ཉིས་འགྱུར་བཟླ། །གཉིས་ལྡན་དུས་ན་སུམ་འགྱུར་བཤད། །རྩོད་
དུས་བཞི་འགྱུར་དུ་ནི་བཟླ། །སྔགས་ཀྱི་གྲངས་ནི་བཞི་པོ་ལས། །རྒྱུན་མི་ཆད་པར་གསང་སྔགས་བཟླ། །ཞེས་པ་ལྟར། དམིགས་བསལ་མེད་པ་རྣམས་ལ་དུས་བཞིའི་འགྱུར་བརྩིས་ནས་བཟླ་བའོ། །
དེ་ལྟར་བཟླས་པས་རླུང་འབྱུང་འཇུག་གནས་གསུམ་གྱི་ངོ་བོ་གསུང་རྡོ་རྗེའི་སྒྲ་དབྱངས་སུ་དག་པ་དང་། བྱིན་བརླབས་ཀྱི་ནུས་པས་ཚེ་བསོད་དཔལ་འབྱོར་རྒྱས། ནད་གདོན་ཞི་བ་ལ་སོགས་རྟགས་

རྣམས་འབྱུང་ནས། ངག་ལ་ནུས་པ་འཕེལ་བ་ནི་སྙིང་པོ་སྔགས་ཀྱི་གཟེར་ཐེབས་པ་ཞེས་བྱའོ། །ལྷ་གང་ཡིན་གཅིག་སྒྲུབ་པ་དེ་ངོ་བོ་རང་སེམས་ལས་ལོགས་ན་མེད་པར་རྟོགས་པས། ལྷ་དང་སེམས་
ཉིད་རོ་མཉམ་ཆེན་པོར་བཅུད་དུ་སྨིན་པ་ནི་དགོངས་པའི་གཟེར་ཐེབས་པ་ཞེས་བྱ་ལ་ཕྲིན་ལས་རྣམ་པ་བཞི་སོགས་རང་གི་གང་འདོད་ལྟར་བསྒྱུར་ཁའི་གནད་སོགས་རང་གཞུང་དང་མན་ངག་གཞན་
གྱིས་བསྟན་པ་ལྟར་འཕྲོ་འདུའི་དམིགས་པ་དང་སྔགས་དང་ཕྱག་རྒྱ་སོགས་གནད་དུ་སྨིན་པར་བྱས་ནས། གང་འདོད་ཕྲིན་ལས་ལ་རང་དབང་འབྱོར་པ་ཞིག་འཕྲོ་འདུའི་དམིགས་པའི་གཟེར་ཐེབས་
པ་ཡིན་ལ། དེ་ལྟར་གཟེར་བཞི་དང་ལྡན་པའི་སྒོ་ནས་སྒྲུབ་པ་བྱ་ལ། གཞན་ཡང་ལས་སྒྲུབ་པའི་ཕྱིར་དང་། བར་ཆད་བསལ་བའི་ཕྱིར་གཏོར་མ་དང་ཚོགས་དང་ཟས་ཀྱི་བྱ་བས་བསོད་ནམས་ཚོགས་
སུ་བསྒྱུར་བའི་ཕྱིར་བཟའ་བའི་རྣལ་འབྱོར་དང་། སྤྱོད་པ་རྣམ་པར་དག་པའི་ཕྱིར་ཐུན་མཚམས་ཀྱི་རྣལ་འབྱོར་དང་། གཉིད་དགེ་བར་བསྒྱུར་བའི་ཕྱིར་ཉལ་ལྡང་གི་རྣལ་འབྱོར་ཏེ། དེ་རྣམས་ནི་མཉམ་

༄༅། །བཞག་ལས་ལངས་པའི་དུས་ཀྱི་བྱ་བ་ཡིན་ཞིང་དེར་མ་ཟད་རབ་གནས་དང་། སྦྱིན་སྲེག་དང་། ལས་ཚོགས་སྒྲུབ་པ་སོགས་ཕྱི་བྱ་བ་ལ་གཞོལ་བའི་གང་ཟག་སྒྲུབ་པ་པོས་ཉམས་སུ་
བླང་བར་བྱ་བའོ། །དེ་དག་གི་བསྐྱེད་རིམ་གྱི་ལུས་བསྟན་ནས། དམ་ཚིག་དང་སྤྱོད་པ་དེ་ལྟར་བསྒོམས་པའི་ལྷ་དེ་དག་མཉམ་གཞག་ཏུ་ལྷའི་དཀྱིལ་འཁོར་དང་། རྗེས་ཐོབ་ཏུ་སྒྱུ་མ་ལྟར་ཤེས་པ་དང་
གཅིག མིང་ཚིག་ཐམས་ཅད་སྨིག་རྒྱུའི་ཆུ་ཡིས་རི་དྭགས་འབྲིད་པ་ལྟར་སྣང་ཡང་གཞན་མེད་པ་ཤེས་པ་དང་གཉིས། སྤྱོད་ལམ་ཐམས་ཅད་རྨི་ལམ་ལྟར་ཤེས་པ་དང་གསུམ། དངོས་པོ་ཐམས་ཅད་
མེ་ལོང་ནང་གི་གཟུགས་བརྙན་ལྟར་ཤེས་པ་དང་བཞི། གནས་ཡུལ་ཐམས་ཅད་དྲི་ཟའི་གྲོང་ཁྱེར་ལྟར་ཤེས་པ་དང་ལྔ། སྒྲ་ཐམས་ཅད་བྲག་ཆ་ལྟར་ཤེས་པ་དང་དྲུག ལྷ་སྐུ་ཐམས་ཅད་ཆུ་ཟླ་ལྟར་སྣང་
ལ་རང་བཞིན་མ་གྲུབ་པར་ཤེས་པ་དང་བདུན། ཏིང་ངེ་འཛིན་རྣམས་ཆུ་ལས་ཆུ་བུར་རྡོལ་བ་ལྟར་ཤེས་པ་དང་བརྒྱད། འཕྲོ་འདུ་ཐམས་ཅད་མིག་ཡོར་ལྟར་ཤེས་པ་དང་དགུ ཆོ་འཕྲུལ་ཐམས་ཅད་

སྤྲུལ་པ་ལྟར་མཚན་ཉིད་མེད་པར་ཤེས་པ་དང་བཅུ་འདི་ཤེས་པར་བྱའོ། །བླ་མ་ལ་དད་པ་དང་། ཏིང་ངེ་འཛིན་གྱི་མཐུན་ཕྱོགས་སྒྲུབ་པ་དང་། མི་མཐུན་ཕྱོགས་སྤངས་པ་དང་སྤྱོད་ལམ་ཀུན་ཏུ་ཏིང་
ངེ་འཛིན་མི་གཏོང་བ་དང་། ཡི་དམ་གྱི་ལྷ་མི་སྤངས་པ་དང་། བསྐྱེད་རྫོགས་ཀྱི་དོན་དང་། སྤྱོད་ལམ་རྣམས་སྣོད་མིན་ལ་གསང་བ་སྟེ་དྲུག་པོ་དེ་དམ་ཚིག་ཡིན་པས་སྤང་བླང་གི་དམིགས་ཕྱེད་
པར་བྱའོ། །བསྐྱེད་རིམ་ཕྱག་རྒྱ་སྤྲོས་བཅས་མཐར་ཕྱིན་པ་ཞིག་གིས་ཚོགས་ཀྱི་སྤྱོད་པའི་མཐར་ཐུག་གི་འབྲས་བུ་དེ་ལ་ཉེ་བར་གྱུར་པའི་ཉེ་རྒྱུ་ལ་བརྟེན་ནས་འཇིག་རྟེན་པའི་དངོས་གྲུབ་ཆེན་པོ་
འདོད་ཁམས་ཀྱི་རིག་འཛིན། ལུས་ཤིན་ཏུ་ཕྲ་བ་འོད་ལུས་ཚེ་རིང་མངོན་ཤེས་ཐོགས་མེད་མངའ་བ་གཟུགས་ཁམས་ཀྱི་རིག་འཛིན་ཐོབ་པ་དང་ལམ་རྟགས་ཀྱི་ཡོན་ཏན་ཚོགས་སྦྱོར་གྱི་ལམ་རྟགས།
འབྱུང་ལྔའི་རླུང་དབུ་མར་ཞུགས་པའི་རྟགས་ལྔ་དང་། རྨི་ལམ་གྱི་གནས་སྐབས་སུ་ས་ཐོབ་པ་དང་ནོན་པའི་རྟགས་རྣམས་དང་། ཡོན་ཏན་རྣམས་རིམ་པར་ཐོབ་ནས་རིག་འཛིན་རྣམ་པ་བཞི་ལ་སྦྱོར་

༄༅། །བར་བྱེད་པའོ། །གཉིས་པ་རྫོགས་རིམ་ནི། སྤྱིར་ཕ་རྒྱུད་དུ་རིམ་པ་ལྔ་། མ་རྒྱུད་དུ་ཕྱག་རྒྱ་བཞི། གཉིས་མེད་ཀྱི་རྒྱུད་དུ་ཡན་ལག་དྲུག་ཅེས་གྲགས་པ་ལས། དང་པོ་ངག་དབེན་རྡོ་རྗེའི་
བཟླས་པ་ནི། རླུང་རོ་བསལ་ཏེ་རླུང་སྦྱོར་བཞི་ལྡན་ལ་གོམས་པའི་ངང་ནས། རླུང་ནང་དུ་འཇུག་པ་ཨོཾ་གྱི་རང་བཞིན། སྙིང་ག་ལ་སོགས་པ་སྲོག་གི་ཐིག་ལེ་ལ་གནས་པ་ཨཱཿཡི་རང་བཞིན། ལྡང་
བ་ཧཱུཾ་གི་རང་བཞིན་དུ་ཁྲིག་གེར་སོང་བ་ལ་སེམས་བཟུང་སྟེ། དེ་ཡང་རླུང་སྔགས་སྟོང་པ་གསུམ་དབྱེར་མེད་པ་ནས་འབྱུང་འཇུག་གནས་པ་ཡིག་འབྲུ་གསུམ་གྱི་རང་བཞིན། རྡོར་བཟླས་ཅི་འགྲུབ་
ཐོག་མར་རགས་པའི་རླུང་ལ་བསླབ་པས། རླུང་བྱུང་བ་གཡས་གཡོན་འཕོ་མཚམས་སོགས་ངེས་པ་འབྱུང་སྟེ། དེ་ལ་མྱོང་བ་ཅུང་ཟད་རྙེད་ནས་ཕྲ་བའི་རླུང་དབུ་མར་ཞུགས་གནས་ཐིམ་གསུམ་
ལ་བསླབ་པས་དུ་སོགས་ཀྱི་རྟགས་ཀྱི་རྣམ་པ་ཡང་འཆར་ཞིང་། དེ་ནས་གསལ་བའི་རླུང་རྣམ་ཤེས་དང་བསྲེ་བ་ཡང་བསླབ་པས་ཕྱི་རླུང་བ་སྤུའི་བུ་ག་ནས་ནང་དུ་བསྲེ་བ། ནང་རླུང་བ་སྤུ་ནས་ཕྱིར་

སྤྲོ་བར་ནུས་པ། དེའི་སྟོབས་ཀྱི་ཁམས་ཀྱི་འཛིན་འདྲེན་བསྐྱིལ་བ་ལ་དབང་ཐོབ་པས་ལས་རྒྱ་བརྟེན་པར་ནུས་པ་སོགས་ངག་དབེན་གསུང་རྡོ་རྗེའི་དོན་ཉམས་སུ་བླང་བ་ལས་འབྱུང་བའོ། །སེམས་
དབེན་ནི་སྙིང་གའི་མི་ཤིགས་པའི་ཐིག་ལེ་ལ་སེམས་བཟུང་ལ། གནས་པ་འཚོལ་བ་ནི་ཤིན་ཏུ་བསྒྲིམས་ནས་བཅོས་མ་མ་ཡིན་པའི་རང་བབས་སུ་ལྷན་ནེ། བློ་བྲལ་དུ་ཏལ་ལེ། ཡིན་མིན་རེ་དོགས་
དང་བྲལ་བར་ཆམ་གྱིས་བཞག སེམས་ལས་གཞན་པའི་བཅོས་མའི་ཆོས་ལིངས་ཀྱིས་བསྒྱུར་ཏེ་དེ་ཀའི་ངང་ལ་རྒྱུན་བསྲིངས་པས། དང་པོ་ཡེངས་སུ་མེད་པ། བར་དུ་གཡེང་བ་མེད་པ། མཐར་ཡེངས་
མཁན་ནམ་ཡེངས་རྒྱུ་མེད་པར་མ་སོང་གི་བར་དུ་ཉམས་སུ་བླང་པའི་ངང་ནས་ལས་རྒྱ་ཡེ་རྒྱ་སོགས་ཀྱི་དབང་བཞིའི་འགྲོས་ལ་བརྟེན་པའི་དབབ་ཟློག་གི་དགའ་བཞི་དང་། སྣང་མཆེད་སོགས་ཀྱིས་
སྟོང་བཞིའི་ཡེ་ཤེས་འདྲེན་པར་བྱའོ། །བདག་བྱིན་བརླབས་རིམ་པ་རླུང་སེམས་ཙམ་ལས་གྲུབ་པའི་ལྷ་སྐུ་ཡབ་ཡུམ་གཟུགས་བརྙན་ལྟར་གསལ་ལ་རྫོགས་པ་ནམ་མཁའི་འཇའ་ཚོན་ནམ་མེ་ལོང་

༄༅། །ནང་གི་གཟུགས་བརྙན་བཞིན། གསལ་ལེ་ཝལ་ལེ་ཁྱུག་གེ་བར་བསྒོམ་པ་ནི་སྣང་ཕྱོགས་ལྷའི་འཁོར་ལོས་གཟུགས་སྐུ་ལམ་དུ་བྱེད་པ་ལུས་དབེན་སྐུ་རྡོ་རྗེའམ། དེ་ལྟར་མ་དག་པའི་སྒྱུ་
ལུས་སྒོམ་ཞིང་། དེ་ཉིད་རིལ་འཛིན་དང་རྗེས་གཞིག་གི་འོད་གསལ་དུ་སྦྱངས་ནས། དེ་ལས་དག་པའི་སྒྱུ་ལུས་ཟུང་འཇུག་གི་སྐུར་མངོན་དུ་ལྡང་བ་སྟེ། ཧེ་རུ་ཀ་གལ་པོ་ལས། རྡོ་རྗེའི་བཟླས་དང་
སེམས་ལ་དམིགས། །བདག་བྱིན་རློབས་དང་འོད་གསལ་དང་། །ཟུང་དུ་འཇུག་པ་འདི་ལྔ་ལ། །ཞེས་དང་། བཀའ་བརྒྱད་ཡང་གསང་ལས་ཀྱང་། སྔགས་སེམས་སྒྱུ་ལུས་འོད་གསལ་དང་། །ཟུང་
འཇུག་རྫོགས་རིམ་འབྲས་བུའོ། །ཞེས་གསུངས་ཤིང་བདེར་འདུས་ལས་ནི། སྣང་བ་ལྷ། གཡོ་བ་རླུང་། བཀོད་པ་བྱང་ཆུབ་ཀྱི་སེམས། ལྟ་སྒོམ་སྤྱོད་འབྲས་བཞིས་སྒོ་གསུམ་སྦྱངས་ནས། རྟེན་
རྩ་དང་བཅུད་ཐིག་ལེ་རྫོགས་རིམ་སྟེ་ལྔའི་རིམ་པ་ལ་རིམ་པ་ལྔར་བཤད་པས་འདི་དང་། སྒོམ་ཚུལ་རྣམ་པ་མི་འདྲའོ། །གཉིས་པ་ནི། རླུང་ལ་དབང་ཐོབ་པས་པདྨ་ཅན་སོགས་ལས་ཀྱི་ཕྱག་རྒྱ། ནང་

དམ་ཚིག་གི་ཕྱག་རྒྱ་གཏུམ་མོ་བསྒོམ་པ། སྣང་བ་ཆོས་ཀྱི་ཕྱག་རྒྱ་སྒྱུ་ལུས། ཕྱག་རྒྱ་ཆེན་པོ་འོད་གསལ་དང་ལྷན་ཅིག་སྐྱེས་སྦྱོར་རོ། །ཆོས་དྲུག་གི་དབང་དུ་བྱས་ན་ལམ་གྱི་རྩ་བ་གཏུམ་མོ་གཞི་
མ་སྒྱུ་ལུས། དྲོད་ཚད་རྨི་ལམ། སྙིང་པོ་འོད་གསལ། བསུན་མ་བར་དོ། བློ་ཆོད་འཕོ་བ་དང་དྲུག་ལས། དང་པོ་ནི། ལས་ཀྱི་གཏུམ་མོ་ཉམས་ཀྱི་གཏུམ་མོ་མཆོག་གི་གཏུམ་མོ་འབར་འཛག་གི་
ཉམས་ལེན་བྱེད་པའོ། །གཉིས་པ་མ་དག་པའི་སྒྱུ་ལུས་སྣོད་བཅུད་གཉིས་བསྡུས་ཀྱི་ཆོས་ཐམས་ཅད་མེད་སྣང་སྟོང་གཟུགས་སྒྱུ་མའི་དཔེ་བརྒྱད་དུ་བལྟ་བའོ། །དག་པའི་སྒྱུ་ལུས་ལྷ་སྐུ་སྒྱུ་མ་ལྟ་བུའི་
གསལ་སྣང་ལ་གོམས་པར་བྱས་ནས། ཞེ་སྡང་སྒྱུ་ལུས་ལ་བསྲེ་བ་སྤྲུལ་སྐུའི་ཞིང་སྦྱོང་། འདོད་ཆགས་དབང་དང་བསྲེ་བ་ལོངས་སྐུའི་ཞིང་སྦྱོང་། གཏི་མུག་འོད་གསལ་དུ་བསྲེ་བ་ཆོས་སྐུའི་ཞིང་
སྦྱོང་གསུམ་ལ་བསྲེས་པས་བར་དོའི་ཡིད་ལུས་སྟོང་གཟུགས་ཀྱི་ལྷ་སྐུར་ལྡང་སྟེ་མཆོག་གི་དངོས་གྲུབ་ཐོབ་པའོ། །སྦས་དོན་རླུང་སེམས་ཀྱི་སྒྱུ་ལུས་ནི། རླུང་དབུ་མར་ཐིམ་པ་ལས་སྟོང་པ་བཞིས་

༄༅། །དྲངས་པའི་དོན་དུ་སེམས་བསྐྱེད་དེ། འོད་གསལ་གྱི་མཐར་རླུང་སེམས་ཙམ་གྱི་སྒྱུ་མའི་ལྷ་སྐུར་ལྡང་བའམ་དགའ་བཞིས་དྲངས་པའི་རྗེས་ཀྱི་ལྷན་སྐྱེས་ལས་སྒྱུ་མའི་སྐུར་ལྡང་བའོ། །དེ་
ཙམ་མི་ནུས་ན། རིལ་འཛིན་གྱི་བསམ་གཏན་ལ་བརྟེན་པའི་འཇུག་ལྡང་བྱ་ཚུལ་ནི། ལྷ་སྐུ་ཡིག་འབྲུ་དང་བཅས་པ་ལ་རིག་པ་རྩེ་གཅིག་ཏུ་དྲིལ་བའི་རླུང་ཁ་སྦྱོར་ཅི་རིགས་བཟུང་བའི་མཐར། མེ་ལོང་
ལ་ཧས་བཏབ་པ་ལྟར་སྟོང་གཟུགས་ཀྱི་ལྷ་སྐུ་ཡིག་འབྲུ་ལ་བསྡུ། ཡིག་འབྲུ་ཡང་ནཱ་དའི་བར་དུ་བསྡུས་ཏེ་མི་དམིགས་པའི་ངང་ནས་རླུང་ཁ་སྦྱོར་ཅི་ནུས་སུ་བཟུང་ངོ་། །རྗེས་གཞིག་གི་བསམ་གཏན་
ལ་བརྟེན་པའི་འཇུག་ལྡང་བྱ་ཚུལ། སྣོད་ཀྱི་འཇིག་རྟེན་འོད་དུ་ཞུ་བ་བཅུད་ཀྱི་སེམས་ཅན་ལ་བསྡུ། དེ་རྣམས་ཀྱང་འོད་དུ་ཞུ་བ་རང་ལ་བསྡུ། རང་ལྷ་སྐུར་གསལ་བའི་ཡུམ་ཡབ་ལ་བསྡུ། ཡབ་ཀྱང་
མཐའ་ནས་འོད་དུ་ཞུ་ཐུགས་ཀའི་ཡིག་འབྲུ་ལ་བསྡུཡིག་འབྲུ་ཡང་ཞབས་ཀྱུ་འ་ལ། འ་ཧ་ཁོག། ཁོག་པ་མགོ་བོ། མགོ་བོ་ཟླ་ཚེས། དེ་ཐིག་ལེ་དེ་ནཱ་དའི་བར་རིམ་བཞིན་སེམས་བཟུང་། དེ་ཡང་མི་

དམིགས་པའི་ངང་ནས་འོད་གསལ་དེའི་ངང་ལ་རླུང་སེམས་ཙམ་ལས་གྲུབ་པའི་སྒྱུ་མའི་ལྷ་སྐུར་ལྡང་བ་དང་། ཡང་དེ་ཉིད་འོད་གསལ་དུ་འཇུག་པ་དང་། ཡང་ལྡང་བ་སོགས་ལ་རླུང་སྦྱོར་དང་ལྷན་
ཅིག་ཡང་ཡང་བསླབ་པར་བྱའོ། །འདི་ནི་སྒྱུ་ལུས་ཀྱི་དོད་པོ་ཡིན་ཏེ་བར་དོར་མཆོག་གི་དངོས་གྲུབ་ཐོབ་པའི་ལམ་ཐུན་མོང་མ་ཡིན་པའང་ཡིན་ལ། གནས་སྐབས་སུའང་སྣང་བ་ཐམས་ཅད་སྒྱུ་མ་ལྟར་
འཆར་བས་བདེན་འཛིན་འཇིག་པ་དང་། མངོན་དུ་གྱུར་ན་མེ་ཆུ་དུག་མཚོན་ལ་སོགས་པས་ཀྱང་མི་གནོད་ཅིང་ཚེ་འདི་ཉིད་ལའང་རྩ་རླུང་ཐིག་ལེ་སྒྲིབ་བྲལ་དུ་དག་ནས། འདོད་གཟུགས་ཀྱི་ལྷ་དང་
རྗེས་སུ་མཐུན་པའི་འཇའ་ལུས་སྒྱུ་མའི་སྐུ་འགྲུབ་པ་སོགས་ཡོན་ཏན་དཔག་ཏུ་མེད་པ་ཡིན་ནོ། །གསུམ་པ་རྨི་ལམ་ནི། མཁའ་ཁྱབ་འགྲོ་བའི་དོན་དུ་སེམས་བསྐྱེད་དེ། མགྲིན་པའི་ནང་དུ་དྲིན་
ཅན་གྱི་བླ་མ་བསྒོམས་ལ་གསོལ་བ་ནན་ཏན་གདབ་སྟེ་། དེ་ནས་མགྲིན་པའི་རྩ་འཁོར་གྱི་དབུས་སུ་པདྨ་འདབ་བཞིའི་ལྟེ་བར་ཨོཾ་དཀར་པོ་མདུན་གཡས་རྒྱབ་གཡོན་དུ་ཨ་ནུ་ཏ་ར་ཞེས་བཞི་སྔོ་སེར་

༄༅། །དམར་ལྗང་གི་རྣམ་པ་གསལ་འཚེར་ཅན་དུ་བསྒོམ་སྟེ་གཉིད་དུ་འགྲོ་ཁར་དེ་རྣམས་ལ་དྲན་ཤེས་རྩེ་གཅིག་ཏུ་གཏད་ན་དེར་རླུང་སེམས་འདུས་ནས་རྨི་ལམ་ཟིན་སླ་བར་གསུངས། །དམིགས་
པ་ཟིན་བདེ་བའི་ཁྱད། ལྟེ་བར་ཨོཾ་དམར་པོ་རྐྱང་པ་ལ་རྩེ་གཅིག་ཏུ་གཏད་ནས་རླུང་ཁ་སྦྱོར་དུ་བསྒོམ། དྲན་འདུན་ཐམས་ཅད་དུ་གཉིད་དུ་སོང་བ་ཡིན། སྣང་བ་དང་ཤེས་པ་འདི་དག་རྨི་ལམ་དུ་འདུག་
སྙམ་པའི་དྲན་འདུན་དྲག་པོ་བྱ། སྤྱིར་སད་པའི་དུས་རླུང་སྦྱོར་ལ་གོམས་པ་བརྟན་པས་རླུང་དབུ་མར་ཞུགས་སྟོབས་ལས་སྟོང་པ་བཞི་འདྲེན་ནུས། དེ་ནུས་ན་སྟོང་བཞི་རིམ་གྱིས་འཆར་བ་ངོས་
བཟུང་ལ། དེ་རྣམས་རྨི་ལམ་འཆར་བའི་རྒྱུན་ལ་མཐུད་པས་ཆོག་མོད། ཕལ་གྱིས་དེ་ལྟར་མི་ནུས་ན་རླུང་དང་དྲན་འདུན་གཙོ་ཆེ། དབུ་མར་རླུང་ཅུང་ཟད་འཇུག་པར་བརྩམས་ནས་གཉིད་དུས་ཀྱི་
སྟོང་པ་བཞིའི་མགོ་ཟིན། ཞུགས་པ་དང་གཉིད་སྟུག་པའི་སྲོག་བྲལ་གྱི་འོད་གསལ་འཆར་མ་ནུས་པའི་མུར་རོ་རྐྱང་དུ་ཤོར་ནས་མགྲིན་པའི་རྩ་ལ་རྒྱུ་བའི་རྨི་ལམ་འབྱུང་བ་སྟེ། སྤྱོད་བསྡུས་ལས། ཕུང་

པོ་ཁམས་དང་སྐྱེ་མཆེད་དབང་པོ་རྣམས། །ཤེས་པ་གཉིས་པོས་དེང་འདིར་རབ་བསྡུས་ནས། །སྟོང་ཆེན་གྱུར་པས་གང་ཞིག་རང་གཉིད་ལོག །རླུང་གི་སྟོབས་ཀྱིས་རྨི་ལམ་མཐོང་བར་འགྱུར། ། 
ཞེས་སོ། །དེའང་ཤེས་པ་གཉིས་པོ་ནི་སྣང་མཆེད་དང་བསྡུས་པ་ནི་ཐོབ་པའོ། །དེའི་ཚེ་རྨི་ལམ་ཧ་ཅང་འཐུག་པས་ཡུན་རེ་ཟིན་ཡང་འཕྲལ་དུ་འཁྲུལ་འགྲོ་བ་ཞིག་བྱུང་ན་བརྗེད་འབྱམས་ཞེས་ཉིན་སྣང་།
དུ་ཚོགས་དྲུག་གི་ཡུལ་སྣང་རྨི་ལམ་རྒྱས་འདེབས་པའི་གོམས་འདྲིས་ཆུང་བས་ལན་ནོ། །དེ་ལ་འཆར་སྒོའི་རྩལ་སྣང་མཐའ་དག་རྨི་ལམ་དུ་སྤང་པའི་དྲན་འདུན་གཉིད་ནམ་སད་ལ་བྱ། ཡང་
རྨི་ལམ་འཛིན་པའི་འདུན་པ་ཧ་ཅང་དྲག་ཐལ་ནས་གཉིད་མེད་དམ་གཉིད་ཀྱང་རྨི་ལམ་མེད་པ་ནི་སྟོང་འབྱམས་ཞེས་བྱ་སྟེ་འདུན་པ་ཅུང་ཟད་ཀློད། སྙིང་གའམ་རྡོ་རྗེ་ནོར་བུའི་དབུས་སུ་ཐིག་ལེ་
མཐིང་ནག་འོད་ཟེར་ཁ་དོག་ལྔ་ལྡན་ལ་སེམས་གཏད་པ་དང་ལྷན་ཅིག་འཇམ་རླུང་བསྒོམ། དང་པོ་ཅུང་ཟད་ཟིན་པས་རྩོལ་བ་ལྷོད་ནས་ཕྱིན་ཆད་མ་ཟིན་ན་དྲེད་འབྱམས་ཞེས། དེ་ལ་ནི་རྨི་ལམ་འཁྲུལ་

༄༅། །ཚུལ་ལ་དཔགས་ནས་བདག་གིས་བར་དོར་ཇི་ལྟར་བགྲོད་སྙམ་དུ་རང་ལ་ཞེ་ཁྲེལ་གདབ། སྐྱོ་ཤས་དང་ངེས་འབྱུང་བསྐྱེད་ནས་རྩོལ་བ་ཆེར་བཏང་ངོ། །རྨི་ལམ་འཇམ་ཟིན་ནི། རྨི་ལམ་
གྱི་སྣང་བ་གང་ལ་རྨི་ལམ་དུ་ཤེས་པ་དང་། རྩུབ་ཟིན་མེ་ཆུ་གཅན་གཟན་མི་རྒོད་འདྲེ་སྲིན་དགྲ་སོགས་ཀྱི་སྣང་བར་ཤར་ནས་དེ་ལ་བག་ཚ་བའི་རྐྱེན་གྱིས་ཟིན་པ་སྟེ། དེའི་ཚེ་རྨི་ལམ་གྱི་མེས་ཚིག་
པ་དང་། ཆུས་ཁྱེར་བ་སོགས་སུ་ཞིག་གིས་ཉམས་སུ་མྱོང་སྙམ་དུ་ངོ་ཤེས་པ་ལ་དཔའ་བསྐྱེད་ནས་མི་ཕོད་པའི་སྟེང་དུ་ཐོག་བརྫིས་བྱ། གང་ལྟར་ཟིན་ཡང་འདྲ་སྟེ། རབ་ཀྱིས་རྨི་ལམ་བྱ་བ་སྣང་བ་གང་
ཤར་ཐམས་ཅད་སྟོང་ཉིད་ཀྱི་རྩིས་ཟིན་པས་སྣང་བཞིན་པའི་དུས་ནས་ཡོད་མ་མྱོང་ཞིང་རང་ངོས་ནས་མ་གྲུབ་པས། དེ་ཁོ་ན་ཉིད་ཤེས་པ་དང་། འབྲིང་གིས་ཡུལ་སྣང་སྒྱུ་མའི་དཔེ་བརྒྱད་དུ་བལྟས་
པས་སྒོ་གསུམ་སྒྱུ་ལུས་ཀྱི་སྐབས་ལྟར་ཉམས་འོག་ཏུ་ཚུད་པ་དང་། ཐ་མས་རྨི་ལམ་སྒྱུ་མ་ལྟ་བུར་བལྟས་ནས་རྨི་ལམ་བཀོལ་དུ་རུང་བར་བྱ་བ་སོགས་ལ་རྩལ་སྦྱང་། མི་རིགས་ལྔ་དང་སེང་གེ་གླང་

ཆེན་ཁྱུང་རི་ནགས་ཚལ་འབྱུང་བཞི་སོགས་སུ་སྤྲུལ་པ་དང་། དེ་ཐམས་ཅད་སྐད་ཅིག་ལ་མི་སྣང་བར་བྱ་བ་སོགས་ལ་བསླབ། བསྒྱུར་བ་མེ་ཆུར་བསྒྱུར། ཆུ་མེར་རླུང་ས་མི་དུད་འགྲོ་དུད་འགྲོ་མིར་
བསྒྱུར་བ་དང་། སྣོད་གཞལ་ཡས་ཁང་དང་། བཅུད་ལྷ་དང་ལྷ་མོར་བསྒྱུར་བའོ། །སྤེལ་བ་ནི། རྨི་ལམ་གྱི་སྣང་བའི་དངོས་པོ་གཅིག་ལས་གཉིས་གཉིས་ལས་བཞི། དེ་ལས་བརྒྱད་སོགས་བརྒྱ་སྟོང་
མང་པོའི་བར་སྤེལ་བ་ལ་བསླབ་ཅིང་། མ་དག་པའི་སྣང་བ་དེ་ཡི་དམ་གྱི་ལྷར་བསྒོམས་ནས་མང་པོར་སྤེལ་བ་དང། ཉི་ཟླ་ཞབས་འོག་ཏུ་གནོན་པ་དང་། སྟོང་གསུམ་ལུས་གཅིག་གིས་ཁྱབ་པར་བྱ་བ་
ལ་སོགས་པར་རྩལ་སྦྱང་ངོ་། །དེ་ལྟར་རྩལ་སྦྱང་ནས་གཏུམ་མོ་སྒྱུ་ལུས་ལ་སོགས་ཉིན་སྣང་ལ་གོམས་སྟོབས་ཆེ་བ་དེ་ཉིད་རྨི་ལམ་དུ་བསྒོམས་ནས་སྟོང་པའི་འོད་གསལ་ཙམ་ལས། རླུང་སེམས་ཀྱི་
ལྷ་སྐུ་སྒྱུ་མ་ལྟ་བུ་ལ་སྦྱང་དགོས། དེས་འཆི་སྲིད་ཀྱི་འོད་གསལ་ལ་རླུང་སེམས་ཙམ་གྱི་བར་སྲིད་མིང་བཞི་འདུས་པའི་ཕུང་པོ་ཅན་དུ་གྲུབ་པ་དེ་ཉིད་སྒྱུ་མའི་སྐུར་ལྡང་བའི་ཆེད་དུ་ཡིན་པས་སོ། །དེ་

༄༅། །ཡང་གཉིད་དུས་ན་ཡུལ་ལྔའི་ཤེས་པ་རིམ་གྱིས་ཡིད་ལ་ཐིམ་པ་ལས་བྱུང་བའི་སྟོང་པ་བཞི་ངོས་ཟིན་པ་དག་གིས་ནི་འོད་གསལ་ལས་རྨི་ལམ་འཆར་བའི་སྐད་ཅིག་མ་དང་པོ་ལ་རླུང་སེམས་
ཙམ་གྱི་ལྷ་སྐུ་སྒྱུ་མ་ལྟ་བུར་ལྡང་། དེ་ལ་མཉམ་པར་བཞག་ནས་སྣོད་བཅུད་ཀྱི་སྣང་བ་གཞལ་ཡས་ཁང་དང་ལྷ་སྐུར་ལྡང་བའི་རིམ་པ་ལ་བསླབ་པར་བྱའོ། །དེ་ལ་བརྟན་པ་ཐོབ་ནས་ཞིང་སྦྱོང་བྱེད་པའི་
ཚུལ། སད་པའི་དུས་ན་ཕྱོགས་གང་ཞིག་བགྲོད་པའི་ཡུལ་དང་རྣམ་པ་ཡིད་ལ་ཡང་ཡང་བྱས་ལ། གཉིད་དུ་འགྲོ་ཁར་དེའི་འདུན་པ་ལྷག་པར་བསྐྱེད་ཅིང་རྨི་ལམ་ཟིན་པ་ལས་ཡི་དམ་གྱི་ལྷ་སྐུར་ལངས་
པ་དེ་ཉིད་རི་བོའི་རྩེ་དང་། སྒྲུབ་གནས་རྟེན་གསུམ་ཁྱད་པར་ཅན་དང་། རང་གི་བླ་མ་བཞུགས་པའི་ས་ལ་སོགས་དང་། རིམ་བཞིན་ལྷའི་གནས་སོགས་ལ་སྐར་མདའ་འཕངས་པ་བཞིན་དུ་ཕྱིན་ནས་
གནས་རིགས་སོ་སོའི་ཁྱད་པར་བརྟགས། དེ་འབྱོངས་ནས་དག་པའི་ཞིང་སྦྱོང་བྱ་བ་ནི། འོག་མིན་སྟུག་པོ་བཀོད་སོགས་རིགས་ལྔའི་ཞིང་། རྟེན་དང་བརྟེན་པའི་བཀོད་པ་སྔོན་དུ་ཤེས་པར་བྱས་

ནས། སད་དུས་སུ་འདུན་པ་ཡང་ཡང་དང་གཉིད་དུ་འགྲོ་ཁར་དྲན་འདུན་ལྷག་པར་བྱ། རྨི་ལམ་ཟིན་པའི་ཚེ་སྒྱུ་ལུས་ཀྱི་ལྷ་སྐུར་ལངས་ནས། ཞིང་དེ་དག་ཏུ་སྐར་མདའ་རྒྱུག་པ་བཞིན་སོང་སྟེ་སངས་
རྒྱས་བྱང་སེམས་རྣམས་ལ་ཕྱག་མཆོད་བགྱིད་པ་དང་ཆོས་ཉན་པ་སོགས་བྱ། ཞིང་ཁམས་དེ་དག་ཕྱོགས་ག་ཤེད་ན་ཡོད་པ་མ་ཡིན། བཀོད་པ་གང་དུ་བསམ་པའི་སྟོབས་གོམས་པའི་རང་གཟུགས་
ཡིན་པས། མགྲིན་པའི་པད་འདབ་ཀྱི་ཡི་གེ་ལྔ་ལ་དེ་དང་དེའི་དམིགས་པ་གཏད་ཀྱང་རུང་སྟེ། འཁོར་འདས་ཀྱི་རྣམ་པ་སེམས་ཀྱིས་བཟོས་པའི་ཕྱིར་རོ། །དོན་དུ་སད་རྨི་གཉིས་གཅིག་གྲོགས་
གཅིག་གིས་བྱེད་པའི་ཕྱིར། སྒྱུ་ལུས་དང་སྤེལ་ནས་རླུང་སེམས་ཙམ་གྱི་ལྷ་སྐུ་སྒྱུ་མ་ལྟ་བུར་བསྒོམས་ནས། དེ་ཉིད་འོད་གསལ་དུ་འཇུག་ལྡང་ལ་གཙོ་བོར་བྱའོ། །བཞི་པ་འོད་གསལ་ནི། ཐོག་མར་
སེམས་བསྐྱེད་ནས་སྙིང་གར་བླ་མ་ཡབ་ཡུམ་བསྒོམ་ནས་གསོལ་བ་གདབ། རྫོགས་རིམ་གྱི་ལྷ་སྐུ་སྒྱུ་མ་ལྟ་བུར་གསལ་བའི་སྙིང་གའི་རྩ་འཁོར་གྱི་དབུས་སུ་ཧཱུཾ་ཡིག་སྔོན་པོ་གསལ་བ་ལ་སེམས་

༄༅། །རྩེ་གཅིག་ཏུ་གཏད་དེ་རླུང་ཁ་སྦྱོར་དུ་བསྒོམ། སླར་རིལ་འཛིན་རྗེས་གཞིག་གིས་ནཱ་དའི་བར་མི་དམིགས་པའི་ངང་དུ་རླུང་ཁ་སྦྱོར་དང་བཅས་མཉམ་པར་བཞག ཡང་སྐད་ཅིག་གིས་སྔར་
ལྟར་གསལ་བཏབ་ཡང་ཡང་བྱའོ། །ཉལ་བའི་དུས་གཉིད་མ་བྱུང་གི་བར་ཧཱུྃ་དེ་ལ་སེམས་གཏད་པས་རླུང་སེམས་ཅུང་ཟད་འདུས་པས་འབྱུང་བ་རིམ་གྱིས་ཐིམ་པའི་རྟགས་དུ་བ་དང་སྨིག་རྒྱུ་ལ་སོགས་
པ་དང། དེ་ནས་སྟོང་པ་དང་། ཤིན་ཏུ་སྟོང་པ་དང་། སྟོང་པ་ཆེན་པོ་དང་། ཐམས་ཅད་སྟོང་པ་བཞི་རིམ་པར་ཤར་བའི་དུས་དེའི་ངང་མ་ཤོར་བ་ནི་གདམས་པའི་ངོ་བོ་ཡིན་ནོ། །སླར་སད་ཚེ་བླ་མ་ལ་
གསོལ་བ་གདབ། ལུས་དབུས་སུ་ཆོས་ཉིད་ཀྱི་དྷཱུ་ཏི་ཤེལ་གྱི་ཀ་བ་བཙུགས་པ་ལྟ་བུ་ཕྱི་ནང་མེད་པར་ཟང་ཐལ་ལེ་བའི་སྙིང་གའི་ཐད་ཨ་ཡིག་དམར་མོ་མར་མེ་སྦྱར་བ་ལྟ་བུའི་གསལ་སྣང་གིས་ལུས་
ཀྱི་ནང་ཐམས་ཅད་གསལ་བ་ལ་རིག་པ་གཏད་དེ་གནས་ལུགས་བསྐྱང་། དེ་ལྟར་བརྩོན་པས་གཉིད་འཐུག་གི་དྲན་མེད་ཀྱང་མ་ཡིན་ལ། རྨི་ལམ་རྨིས་པ་ཡང་མ་ཡིན་པའི་བར་སྐབས་དེར་ནམ་མཁའ་

གཡའ་དང་བྲལ་བ་ལྟ་བུའི་ཤེས་པ་དྭངས་ཆ་དང་ལྡན་པ་ཞིག་སྐབས་འགར་བྱུང་ན་འོད་གསལ་ཟིན་པའི་མགོ་བརྩམས་པ་ཡིན་ནོ། །གཞིའི་འོད་གསལ་གནས་ལུགས་ཀྱི་འོད་གསལ་དང་གཉིད་ཀྱི་
འོད་གསལ་དང་། འཆི་བའི་འོད་གསལ་གསུམ་བསྒོམ་མ་སྒོམ་ཐམས་ཅད་དུ་ཡོད་པས་གཞིའི་འོད་གསལ་ཞེས་བྱའོ། །ལམ་གོམས་སྟོབས་ཀྱིས་རྣམ་ཤེས་ཚོགས་ཀྱི་ཉེར་ལེན་དྭངས་མས་ཆོས་ཐམས་
ཅད་སྐྱེ་མེད་དུ་རྟོགས་པ་ནི་སྤྱིར་དོན་གྱི་འོད་གསལ་དང། སད་སྟུག་འཆི་གསུམ་གྱི་སྐབས་སུ་རླུང་སེམས་དབུ་མར་འདུས་ཤིང་ཐིམ་པ་ལས་བྱུང་བའི་སྟོང་བཞི་མྱོང་ཐོག་ཏུ་ངོ་འཕྲོད་པ་ལམ་དུས་
ཀྱི་འོད་གསལ་དང་། དེ་ལས་མི་སློབ་པའི་ཟུང་འཇུག་མངོན་དུ་གྱུར་པ་ལ། འབྲས་བུའི་འོད་གསལ་ཞེས་ཐ་སྙད་གདགས་སོ། །རབ་ཀྱིས་སྣང་མཆེད་ཐོབ་པའི་རྗེས་ཀྱི་འོད་གསལ་ཡུལ་སྣང་ཕྲ་
རགས་ཐམས་ཅད་འགགས་པ་ནམ་མཁའ་གཡའ་དག་པ་ལྟ་བུ་དེ་ངོས་ཟིན་པ་ལམ་གྱི་དངོས་གཞི་ཡིན་ལ། དེ་གོམས་པས་འོད་གསལ་དེ་ཉིད་ཉེར་ཐོབ་ཏུ་ལྡང་བ་ལ་སོགས་པའི་སྟོང་བཞི་ལུགས་

༄༅། །ལྡོག་འཆར་བས་ན་ལུགས་འབྱུང་བྱང་ནས་ལུགས་ལྡོག་ངོས་འཛིན་པའི་འཕེན་པ་བྱའོ། །འབྲིང་གིས་སྟོང་བཞི་རིམ་ཅན་དུ་མ་ངེས་ཀྱང་། གཉིད་འཐུག་སངས་ནས་རྨི་ལམ་མ་བྱུང་།
བའི་གནས་སྐབས་ན་འདུན་སྟོབས་རླུང་སྟོབས་ཀྱིས་ཡུལ་སྣང་མ་འགགས་གཉིད་དུ་སོང་བའི་རྣམ་པ་ལྟ་བུའི་སེམས་གསལ་སྟོང་རྟོག་བྲལ་ཙམ་དུ་ངོས་ཟིན་པ་ནི་སྲབ་མོའི་འོད་གསལ་དང་། དེའང་
རེས་རྨི་ལམ་དང་འདྲེས་ནས་འབྱུང་བའོ། །ཐ་མ་གཉིད་སྟུག་གི་གནས་སྐབས་ཅི་རིགས་པར་རྨི་ལམ་རྨིས་པ་མ་ཡིན་བུམ་ནང་དུ་མར་མེ་སྦར་བ་ལྟར་ཤེས་པ་གསལ་ལམ་མེ་བ་ཞིག་ངོས་ཟིན་པ་ནི་
ཉམས་ཀྱི་འོད་གསལ་ཡིན་ནོ། །ལྔ་པ་བར་དོ་ནི། འདི་ལྟར་སྲིད་པ་ཕྱི་མར་ཉིང་མཚམས་སྦྱོར་བའི་དུས་ན་རླུང་རྣམས་སྙིང་གར་ཐིམ་པ་དང་སྤྱི་བོའི་ཐིག་ལེ་དཀར་པོ་ཐུར་དུ་བབ། རྣམ་ཤེས་སྣང་བ་
ལ་ཐིམ་པའི་མཚན་ཉིད་སྤྲིན་བྲལ་གྱི་མཁར་ཟླ་འོད་ཀྱིས་སློང་བ་ལྟ་བུའི་དཀར་ལམ་པ་དང་། ལྟེ་བའི་ཐིག་ལེ་དམར་པོ་གྱེན་དུ་ལོག་སྣང་བ་མཆེད་པ་ལ་ཐིམ་པས་སྤྲིན་མེད་ནམ་མཁའ་ཉི་འོད་ཀྱིས་

སློང་བ་ལྟ་བུའི་དམར་ལམ་པ་དང་། དེ་གཉིས་སྙིང་གར་ཕྲད་ཅིང་མཆེད་པ་ཉེར་ཐོབ་ལ་ཐིམ་པའི་མཚན་ཉིད་སྟོན་གནམ་གཡའ་དག་པ་མཚན་གྱི་སྨག་གིས་སློང་བ་ལྟ་བུའི་སྣང་བ་ནག་ལམ་འཆར་
བའི་མོད་ལ་དྲན་པ་ཉམས་ཏེ་བརྒྱལ། དེ་ནས་ཉེར་ཐོབ་འོད་གསལ་ལ་ཐིམ་པས་བརྒྱལ་བ་ལས་སངས་སྟེ། ནམ་མཁའ་སློང་བྱེད་ཀྱི་རྐྱེན་གསུམ་དང་བྲལ་བའི་ཐོ་རེངས་ཀྱི་སྟོན་གནམ་གཡའ་དག་
པ་ལྟ་བུ་ཞིག་འཆར་བ་དེ་ཉིད་ལ་འཆི་བ་འོད་གསལ་ཞེས་བྱ་སྟེ། ལུས་ཅན་ཐམས་ཅད་ལ་ཐུན་མོང་དུ་གྱུར་པའི་གཞི་གནས་ཀྱི་འོད་གསལ་མངོན་དུ་གྱུར་པའི་དུས་སོ། །གོམས་པ་རྣམས་ལ་ནི་
གྲོལ་བ་ལོང་ཡོད་དུ་འཆར་ལ། མ་གོམས་པ་རྣམས་ལ་ཤར་ཡང་ངོས་མི་ཟིན། ཁམས་དྲུག་ལྡན་མ་ཡིན་པའི་སེམས་ཅན་ལ་ནི་ཅུང་ཟད་རེ་ལས་མི་འཆར་ཞིང་། དེ་ཡང་ངོ་འཕྲོད་པའི་སྐལ་བ་དང་
མི་ལྡན་པའོ། །དེ་བས་ན་རྫོགས་རིམ་གྱི་སྟོང་བ་བཞིའི་འོད་གསལ་ལ་མཉམ་པར་འཇོག་པ་དང་དེ་ལས་ལྡང་བའི་ཚེ་ལུགས་ལྡོག་གི་ཉེར་ཐོབ་ནས། སྨིག་རྒྱུའི་བར་གྱི་རྟགས་སྣང་དང་ལྷན་ཅིག་

༄༅། །ཡིད་ངོའི་ལྷ་སྐུར་ལྡང་བ་དང། དེ་ལས་ལྡང་བ་དང་རྣམ་སྨིན་གྱི་ཕུང་པོ་སེམས་དཔའ་སུམ་བརྩེགས་ཀྱི་ལྷ་སྐུར་བལྟ་བ་དང་གསུམ། རིམ་བཞིན་སད་དུས་ཀྱི་ཆོས་སྐུ་ལོངས་སྐུ་སྤྲུལ་སྐུ་
བསྲེ་བ་ཡིན་པ་ལྟར་གཉིད་ཀྱི་དུས་ནའང་སྦྱངས་ཏེ་གོམས་པ་བརྟན་པ་ཞིག་དགོས་སོ། །གོམས་ནས་འཆི་ཚེ་འབྱུང་བ་སྡུད་པའི་དུས་སུ་བསྐྱེད་རྫོགས་གང་གོམས་ཀྱང་སྡུད་རིམ་དང་མཐུན་པར་
བསྡུས་ཏེ་ཆོས་ཉིད་ཀྱི་དྲན་པ་ལས་མི་གཡོ་བ་སྣང་མཆེད་ཐོབ་གསུམ་གྱི་རྟགས་རྣམས་འབྱུང་བའི་མི་རྒྱུས་ཅན་ཤུལ་ལམ་དུ་ཞུགས་པ་ལྟར་རྣམ་སྨིན་ལུས་ཀྱི་རྒྱ། བག་ཆགས་སྣང་བའི་རྒྱ། རྣམ་
ཤེས་སེམས་ཀྱི་རྒྱ་དང་གསུམ་ལས་གྲོལ། སློབ་ལམ་གྱི་ཡོན་ཏན་མཐར་ཕྱིན་པས་དག་བྱ་མཐའ་དག་དག་ནས་མི་སློབ་པའི་སངས་རྒྱས་ཆོས་སྐུའི་ཡོན་ཏན་དུས་གཅིག་ཏུ་རྫོགས་པ་ཡིན་ནོ། །
འོད་གསལ་དེ་ལས་ལུགས་ལྡོག་ཏུ་ལྡང་ནས་མིང་བཞིའི་ཕུང་པོ་ཅན་གྱི་བག་ཆགས་དེ་ཉིད་རླུང་སེམས་ཙམ་ལས་གྲུབ་པའི་མཚན་དཔེའི་བདག་ཉིད་ཅན་གྱི་ཡིད་ངོར་ལྷ་སྐུར་ལྡང་བ་ནི་བར་དོ་ལོངས་

སྤྱོད་རྫོགས་སྐུར་གྲོལ་བ་ཞེས་བྱའོ། །གལ་ཏེ་དེ་ལྟར་མ་ནུས་པའམ། བསམ་བཞིན་སྲིད་པ་འཛིན་ན་མངོན་པར་ཤེས་པས་བརྟགས་ཏེ་ཕ་མ་ཆོས་དང་ལྡན་པ་དེ་གཉིས་ཀྱི་ཁུ་ཁྲག་དཀར་དམར་ཚོགས་
པ་ནས་ལུས་རྫོགས་པའི་བར་མངོན་བྱང་དང་ཆོ་ག་གསུམ་བསྐྱེད་སོགས་ཀྱིས་ཉིང་མཚམས་སྦྱོར་བ་ལ་སྐྱེ་བ་སྤྲུལ་སྐུ་ཞེས་བྱའོ། །དེ་ལས་གོམས་པ་ཆུང་ན། བར་སྲིད་ཀྱི་ལུས་རྟེན་དབང་པོ་ཀུན་
ཚང་ལ་རང་བཞིན་བརྒྱད་ཅུའི་རྟོག་པ་སྐྱེ་ཞིང་། སྐྱེ་གནས་མ་གཏོགས་པ་གང་དུའང་ཐོགས་པ་མེད་པའི་ལས་ཀྱི་རྫུ་འཕྲུལ་དང་ལྡན་པ། རང་དང་རིགས་མཐུན་པའི་བར་དོ་དང་ལྷ་ཡི་མིག་གིས་
མཐོང་བ། རང་ཤི་བར་ཤེས་ཤིང་ཤི་བའི་རོ་ཡང་མཐོང་བ། ས་རླུང་ལས་རི་བོ་ཉིལ་པའི་སྒྲ་དང་། ཆུ་རླུང་ལས་རྒྱ་མཚོ་འཆོལ་བའི་སྒྲ་དང་། མེ་རླུང་ལས་ནགས་ཚལ་ཚིག་པའི་སྒྲ་དང་། རླུང་གི་
རླུང་ལས་བསྐལ་པ་འཇིག་དུས་ཀྱི་རླུང་གི་སྒྲ་སྟེ་འཇིགས་པའི་སྒྲ་བཞི། དུག་གསུམ་གྱི་ཤེས་པའི་རང་གཟུགས་གཅོང་རོང་དཀར་དམར་ནག་པོ་སྟེ་ཡ་ང་བའི་གཡང་ས་གསུམ་སོགས་ལས་དབང་

༄༅། །གི་འཁྲུལ་སྣང་སྣ་ཚོགས་ཤར་བ་སོགས་གང་ལའང་གདོས་བཅས་ཀྱི་ལུས་མེད་པས་དེ་དག་གིས་གནོད་པའི་གནས་མེད་དོ་སྙམ་ནས་དད་མོས་གང་ཡོད་ཀྱི་ལྷ་དང་བླ་མར་ཡིད་གཏད་དེ་
སྐྱེ་བ་བཟང་པོ་ལོན་པའི་གསོལ་འདེབས་དྲན་འདུན་བྱ་བའོ། །དྲུག་པ་འཕོ་བ་ནི། རབ་བསྐྱེད་རྫོགས་ཀྱི་བདེན་པས་འཕང་བའི་རྣམ་ཤེས་ཀྱི་རང་བཞིན་འཆི་བ་དོན་དམ་བདེན་པ་འོད་གསལ་བའི་
ངང་དུ་འཕོ་བ་དང་། འབྲིང་བར་དོའི་འོད་གསལ་ཟིན་ནས་སྒྱུ་ལུས་ཀྱི་ལྷ་སྐུར་འཕོ་བའི་ཕྱིར་ཐ་སྙད་ཙམ་ལ་འཕོ་བའི་གདམས་པ་དམིགས་བསལ་མི་དགོས་སོ། །ཐ་མལ་འཕོ་བ་ལ་གསུམ་སྟེ། སྦྱངས་
ཏེ་འཕོ་བ། བཙན་ཐབས་སུ་འཕོ་ག ལུས་གནད་ཀྱི་འཕོ་བའོ། །དང་པོ་རླུང་ལ་བརྟེན་པའི་གང་ཟག་གམ། མིན་ཀྱང་གདམས་ངག་རང་ལམ་ནས་སྦྱངས་བ་མཐར་ཕྱིན་པ་བྱས་ཏེ་ཚགས་སུ་ཚུད་པ་
བྱས་ནས། ནམ་ཞིག་འཆི་བའི་རྟགས་བཟློག་མེད་དུ་བྱུང་དུས། རྒྱུ་ནོར་ཚོགས་སུ་བཏང་། འཁོར་ལོངས་སྤྱོད་ལ་ཞེན་པ་བཏང་། དམ་ཚིག་གསོ། ཚོགས་གཏོར་ལ་འབད། ཆགས་སྡང་ལ་སོགས་

པའི་མཚམས་སྦྱོར་ངན་པ་མཐའ་དག་སྤངས་ལ་སྨོན་ལམ་རྒྱ་ཆེན་པོ་བཏབ། འོག་མིན་དང་བདེ་བ་ཅན། པདྨ་འོད་སོགས་ཞིང་ཁམས་གང་ལ་མོས་པ་ལ་འདུན་པ་རྩེ་གཅིག་ཏུ་གཏད་ནས་འཕོ་
བར་བྱའོ། །གཉིས་པ་ནི། སེམས་བསྐྱེད་རྒྱ་ཆེན་པོ་དང་གསོལ་འདེབས་སྣང་བ་འགྱུར་བ་ཙམ་བྱས་ལ་གང་དུ་འཕོ་བར་འདུན་པ་རྩེ་གཅིག་གི་ངང་ནས་སྒོ་བརྒྱད་ཡན་ལག་དང་བཅས་པ་བཀག་བའམ།
རྡོ་རྗེ་རྦ་རླབས་ཀྱི་མན་ངག་ལ་བརྟེན་ནས་འཕོ་བར་བྱའོ། །གསུམ་པ་ནི། འདུན་པ་སྔར་བཞིན་ལས་ལུས་གནད་མགོ་བྱང་བསྟན་གྱི་གློ་གཡས་པ་ས་ལ་ཕབ། ལག་གཡས་འགྲམ་པ་སྐྱོར། གཡོན་
བརླ་སྟེང་དུ་བརྐྱང་། རྐང་པ་གཉིས་མ་བསྣོལ་བར་སྟེང་འོག་ཏུ་བཞག་ནས་བརྐྱངས་པ་སེང་གེའི་ཉལ་སྟབས་ཀྱི་ངང་ནས་དག་པའི་ཞིང་ཁམས་ཡིད་ལ་བྱ་ཞིང་འཕོ་བའམ། དཀོན་མཆོག་ལ་སྙིང་
ཐག་པ་ནས་སྐྱབས་སུ་འགྲོ་བ་དང་། བྱང་ཆུབ་ཏུ་སེམས་བསྐྱེད་པས་མཚོན་དགེ་བའི་སེམས་མངོན་དུ་གྱུར་པའི་ངང་ནས་ཚེའི་འདུ་བྱེད་བཏང་བ་དེའང་ངན་སོང་མེད་པ་ཡིན་ནོ། །དེ་ཡང་རྨི་ལམ་

༄༅། །སྒྱུ་ལུས་ཀྱི་ཡན་ལག འཕོ་བ་དང་བར་དོ་གཉིས་ཕྱི་མའི་མཚམས་སྦྱར་ཏེ་རྩ་བ་བཞི་ལས་ཡན་ལག་གསུམ་དུ་ཕྱེ་བའོ། །གཞན་ཡང་མ་རྒྱུད་དུ་མཆོག་གི་ཟབ་པ་དབྱིབས་ཀྱི་རྣལ་འབྱོར། 
སྙིང་པོ་སྔགས་ཀྱི་རྣལ་འབྱོར། མཐར་ཐུག་ཆོས་ཀྱི་རྣལ་འབྱོར། སྒོ་གསུམ་རྡོ་རྗེ་གསུམ་གྱི་ཏིང་འཛིན་དང་། གཞན་ཡང་བདག་བྱིན་གྱིས་བརླབས་པའི་རིམ་པ། སྙིང་གའི་ཐིག་ལེ་ལ་དམིགས་
ནས་འབྱུང་བ་ལྔའི་ཁ་དོག་དང་སྦྱར་བས་རླུང་འབྱུང་འཇུག་གི་སྒྲིབ་པ་སྦྱངས་ཤིང་དངོས་གྲུབ་བསྡུ་བའོ། །སྣ་ཚོགས་རྡོ་རྗེའི་རིམ་པ་འཁོར་ལོ་ལྔའི་དབུས་སུ་རིགས་ལྔའི་ཕྱག་མཚན་ལ་དམིགས་
པ་འཛིན་པའོ། །ནོར་བུ་འགེངས་པའི་རིམ་པ་རོལ་པ་ཆེན་པོའི་ངང་ནས་འཁོར་ལོ་བཞིར་དགའ་བཞིའི་ཡེ་ཤེས་ངོས་འཛིན་པའོ། །ཛ་ལནྡྷ་རིའི་རིམ་པ། རིགས་ལྔའི་ཕྱག་མཚན་སྐུར་གྱུར་པ་ལས་
བདུད་རྩི་འབེབས་ཤིང་གཏུམ་མོའི་མན་ངག་དང་བསྲེ་བའོ། །བསམ་གྱིས་མི་ཁྱབ་པའི་རིམ་པ། སྙིང་ག་ནས་འོད་ཟེར་སྤྲོས་ནས་བརྟན་གཡོ་འོད་ཞུའི་རྫོགས་རིམ་ཏིང་ངེ་འཛིན་ནོ། །དབྱིབས་སྤྱི་

བོའི་ཧཾ་དང་ཐིག་ལེ་ལྟེ་བའི་ཨ་ཐུང་དང་སྙིང་གའི་ཐིག་ལེ་ལ་སོགས་ལ་སེམས་འཛིན་པ་ལ་སོགས་པའི་རྫོགས་རིམ་མཐའ་ཡས་སོ། །གསུམ་པ་སྦྱོར་དྲུག་ནི། ཉིན་མོའི་རྣལ་འབྱོར་ནམ་མཁའ་དང་། །
མཚན་མོའི་རྣལ་འབྱོར་མུན་པ་ལ་བརྟེན་ནས་ཤེས་པ་ཡུལ་ལ་འཇུག་པ་འགགས་པས་དུ་བ་མེ་ཁྱེར་མར་མེ་སྨིག་རྒྱུ་མཁའ་སྣང་དང་འབར་བ་ཉི་ཟླ་སྒྲ་གཅན་གློག་དང་རྟགས་བཅུའི་སྟོང་གཟུགས་མངོན་
དུ་གྱུར་པ་སོར་སྡུད༡། གསལ་ལ་ངོས་བཟུང་མེད་པའི་སྟོང་གཟུགས་ཀྱི་རང་ཞལ་རིག་པ་ཤེས་རབ་དང་། དེ་ལས་རྟགས་སྣང་རང་སེམས་སུ་མྱོང་བའི་རྟོག་པ་དང་། དེ་ཉིད་མཚན་མེད་དུ་རིག་པའི་
དཔྱོད་པ་དང་། དེ་ལས་ལུས་སེམས་ལ་དགའ་བདེ་དང་། ཡུལ་རིག་འདྲེས་པའི་བདེ་བ་སྟེ་ཡན་ལག་ལྔ་དང་ལྡན་པའི་བསམ་གཏན༢། གཡས་གཡོན་དང་སྟེང་འོག་གི་རླུང་རོ་གཅིག་ཏུ་བསྲེ་བ་སྲོག་
རྩོལ་༣། འཁོར་ལོ་ལྔར་བུམ་ཅན་གྲུབ་ནས་རླུང་སེམས་དབུ་མའི་ཐིག་ལེར་ཐིམ་པར་བྱེད་པ་འཛིན་པ༤། རབ་སྟོང་གཟུགས་ཕྱག་རྒྱ་ལ་བརྟེན་ནས་ཞུ་བདེ་འདྲེན་པ་དང་། འབྲིང་ཡི་དམ་ལྷའི་སྐུར་

༄༅། །སྒོམ་པའི་ཡུམ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་ཞུ་བདེ་འདྲེན་པ་དང་། ཐ་མས་ལས་རྒྱ་དངོས་ལ་བརྟེན་ནས་དགའ་བཞི་བསྐྱེད་པ་སྟེ། ཕྱག་རྒྱ་གསུམ་གང་རུང་ལ་བརྟེན་ནས་བྱང་
སེམས་འདུལ་སྦྱོང་གིས་ལས་སུ་རུང་ནས་ཁམས་དབང་པོའི་སྒོར་མི་འཛག་ཅིང་མི་འཕོ་བ་རྗེས་དྲན༥། འཕོ་མེད་གསུམ་གྱིས་རླུང་འབྱུང་འཇུག་གནས་གསུམ་གཅིག་དུ་བྱས་པའི་ལས་རླུང་ཉི་ཁྲི་
ཆིག་སྟོང་དྲུག་བརྒྱ་རིམ་གྱིས་འགགས་པའི་དབྱེ་བས་མི་འགྱུར་བའི་བདེ་བའང་དེ་སྙེད་ཐོབ་པ་ནི་ཏིང་ངེ་འཛིན་གྱི་ཡན་ལག་སྟེ༦། དུས་འཁོར་རྩ་རྒྱུད་དང་གསང་འདུས་ཀྱི་རྒྱུད་ཕྱི་མ་ལས། སོ་སོར་
སྡུད་པ་བསམ་གཏན་དང་། །སྲོག་རྩོལ་དེ་བཞིན་འཛིན་པ་དང་། །རྗེས་སུ་དྲན་དང་ཏིང་ངེ་འཛིན། །སྦྱོར་བ་ཡན་ལག་དྲུག་ཏུ་འདོད། །ཅེས་དང་། གལ་པོ་ལས། སྦྱོར་བ་ཡན་ལག་དྲུག་གིས་བསྙེན། །
ཞེས་སོ། །སོ་སོར་སྡུད་དང་བསམ་གཏན་གྱིས་ལུས་སྦྱངས་ནས་སྐུ་རྡོ་རྗེ་འགྲུབ། སྲོག་རྩོལ་དང་འཛིན་པས་རླུང་སྦྱངས་ནས་གསུང་རྡོ་རྗེ་འགྲུབ། རྗེས་དྲན་དང་ཏིང་ངེ་འཛིན་གྱིས་ཐིག་ལེ་སྦྱངས་

ནས་ཐུགས་རྡོ་རྗེ་འགྲུབ་པའོ། །གལ་པོ་ལས། འཁོར་འདས་ཐུན་མོང་ལམ་བཤད་ན། །སྣང་བ་གསུམ་དུ་བསྟན་པའི་ལམ། །ཀུན་གཞི་ལམ་དང་ཕྱག་རྒྱ་ཆེ། །རྒྱུ་རྒྱུད་ཐབས་དང་འབྲས་བུའི་རྒྱུད། ། །
ཅེས་སྣང་བ་གསུམ་དང་རྒྱུད་གསུམ་གྱིས་དཀྲི་ཚུལ་སོགས་ལམ་འབྲས་ཀྱི་རྩ་ཐོ་རྒྱས་པར་བསྟན་པ་དང་། གཞན་ཡང་མ་མོའི་རྒྱུད་ལུང་དང་། གླང་པོ་ཆེ་རབ་འབོགས་ཀྱི་བཀོལ་རྒྱུད་སོགས་ལས་
ཀྱང་བསྟན་ལ། ཁྱད་པར་སྔ་འགྱུར་གྱི་རྒྱུད་སྒྱུ་འཕྲུལ་དྲྭ་བ་ལྟར་ན། བཤད་རྒྱུད་རྒྱ་མཚོ་ལས། གྲོལ་ལམ་ཐབས་སུ་རྣམ་པར་བསྟན། ཞེས་པས་ཤེས་རབ་རྣམ་པར་གྲོལ་བའི་ལམ་དང་། ཐབས་ཀྱི་ངེས་
པའི་ལམ་གཉིས་ལས། དང་པོ་ནི། རྩ་རྒྱུད་ལས། ཡེ་ཤེས་རྫོགས་པའི་དཀྱིལ་འཁོར་ལ། །ཐོས་བསམ་སྒོམ་པའི་མཉམ་སྦྱོར་གྱིས། །རང་བྱུང་ཀུན་ངམ་ལྷུན་གྱིས་གྲུབ། །ཅེས་པས་རྒྱུ་རྒྱུད་དེ་བཞིན་
ཉིད་ཀྱི་དཀྱིལ་འཁོར་ངོས་བཟུང་ནས་གཞི་དེ་ལྟར་ཡིན་པར་ཡིད་ཆེས་པར་བྱས་ལ་ཏིང་ངེ་འཛིན་གྱིས་བསྒྲུབས་པས། གཞི་ཇི་ལྟ་བ་བཞིན་མངོན་དུ་སྣང་བར་འགྱུར་རོ། །དེའི་ཐབས་ནི། ལམ་

༄༅། །རིམ་ལས། རང་བཞིན་ཡེ་ཤེས་རང་གནས་དང་། །དེ་མཐོང་དེར་འཇུག་རྣལ་འབྱོར་བཞི། །བར་ཆད་མེད་སྒྲུབ་རྣམ་པར་སྨིན། །དབང་བསྒྱུར་ཕྱག་རྒྱ་ལྷུན་གྲུབ་ལམ། །མངོན་བྱས་རིམ་
པར་བརྗོད་པར་བྱ། །ཞེས་པས། གཞི་རྒྱུད་རང་གནས་ཀྱི་ཡེ་ཤེས་དེ་ཉིད་གཏན་ཚིགས་ཀྱིས་གཏན་ལ་ཕེབས་པ་ལ་མ་དག་འཁོར་བ་དང་། དག་པ་མྱང་འདས་སུ་ཞེན་པ་ནི། དེ་དག་རང་བཞིན་སྐྱེ་
མེད་ཀྱི་དབྱིངས་ལས་གཡོས་པ་མེད་པ་ཡིན་ཏེ། རྒྱུ་རྒྱུད་སེམས་ཉིད་རང་བྱུང་ཡེ་ཤེས་སུ་གཅིག་པའི་ཕྱིར་རོ། །རྒྱུ་གཅིག་པ་ལས་རང་བཞིན་སྐྱེ་མེད་དུ་གཏན་ལ་ཕབས། སེམས་ཉིད་སྐྱེ་མེད་ཀྱི་
གདངས་རོལ་པ་འགགས་མེད་ལྷའི་སྐུ་གསུང་ཐུགས་སུ་རང་སྣང་བ་མཚོན་དུ་མེད་པའི་ཡི་གེ་ཨ་ཉིད། མཚོན་བྱེད་ཡི་གེ་བཞི་བཅུ་རྩ་ལྔར་སྣང་བ་རོལ་པ་འགགས་མེད་དུ་གཏན་ལ་ཕབས། རང་
བཞིན་སྐྱེ་མེད་དང་རོལ་པ་འགགས་མེད་གཉིས་ཚིག་ལ་སྔ་ཕྱི་ཡོད་ཀྱང་དོན་ལ་དབྱེར་མེད་པར་དོན་དམ་དཀོར་བདུན་ངོ་བོ་ཉིད་ཀྱི་རྒྱུར་ལྷུན་གྱིས་གྲུབ་པ་ལས་སྣོད་བཅུད་སྐུ་དང་ཡེ་ཤེས་ཀྱི་དཀྱིལ་

འཁོར་དུ་ཡེ་ནས་སངས་རྒྱས་པར་བྱིན་གྱིས་བརླབས་པས་ངོ་བོ་དབྱེར་མེད་དུ་གཏན་ལ་ཕབས། བདེན་པ་དབྱེར་མེད་པ་བློའི་སྤྱོད་ཡུལ་ལས་འདས་པས། རང་རིག་པའི་མངོན་སུམ་གྱིས་ཡུལ་མེད་
རང་གསལ་རྟོགས་པས་མཚན་ཉིད་བློ་བྲལ་དུ་གཏན་ལ་ཕབས་པ་རྟོགས་པ་བཞིའི་གཏན་ཚིགས། སྣོད་འབྱུང་ལྔ་ཡུམ་ལྔར་དག བཅུད་ཕུང་ལྔ་ཡབ་ལྔར་དག རྒྱུད་རྣམ་ཤེས་ཚོགས་བརྒྱད་ཡེ་ཤེས་ལྔར་
ཡེ་ནས་དག་པ་ལས་དག་པ་ལྟར་གཏན་ཚིགས་གསུམ་གྱིས་གཏན་ལ་ཕབས། ཐུན་མོང་གི་མཉམ་གཉིས་ནི་སྣང་ཙམ་དོན་བྱེད་ནུས་པ་ཡང་དག་ཀུན་རྫོབ་དང་། སྣང་ལ་དོན་བྱེད་ནུས་པས་སྟོང་པ་
ལོག་པའི་ཀུན་རྫོབ་གཉིས་ཀའང་སྣང་ཡང་བདེན་དངོས་ཀྱིས་སྟོང་པ་ཙམ་དུ་མཉམ་ཞིང་། སྤྲོས་པ་ཕྱོགས་རེ་ཆོད་པ་རྣམ་གྲངས་ཀྱི་དོན་དམ་དང་། སྤྲོས་པ་མཐའ་དག་ཆོད་པ་རྣམ་གྲངས་མ་ཡིན་པའི་
དོན་དམ་གཉིས་ཀའང་སྤྲོས་པ་བཀག་པའི་སྟོང་ཉིད་ཙམ་དུ་མཉམ་མོ། །དོན་དམ་སྐྱེ་མེད་དང་ཀུན་རྫོབ་སྒྱུ་མར་མཉམ་པའོ། །ལྷག་པའི་མཉམ་པ་གཉིས་ནི། མ་ཧཱ་ཡོ་གའི་ལུགས་ཀྱི་མ་དག་པ་ལས་

༄༅། །སྣང་ལོག་པའི་ཀུན་རྫོབ་དང་། དག་པ་ལྷ་སྣང་ཡང་དག་པའི་ཀུན་རྫོབ་གཉིས་ཀའང་རང་བཞིན་དང་ཐུན་མོང་མ་ཡིན་པ་དང་གཉིས་ཀར་དག་པ་ཐུགས་སུ་ཆུད་པས་ན་ལྷག་པ་ཀུན་རྫོབ་
སྐུ་དང་ཡེ་ཤེས་ཀྱི་དཀྱིལ་འཁོར་དུ་མཉམ་ལ། རྣམ་གྲངས་ཀྱི་དོན་དམ་མེད་དགག་གི་སྟོང་ཉིད་དང་། རྣམ་གྲངས་མ་ཡིན་པའི་དོན་དམ་མ་ཡིན་དགག་གི་སྟོང་ཉིད་གཉིས་ཀའང་དོན་དམ་དཀོར་
བདུན་ངོ་བོ་ཉིད་དུ་ལྷུན་གྱིས་གྲུབ་པར་མཉམ་མོ། །དེ་ལྟར་དག་མཉམ་གྱི་གཏན་ཚིགས་ཀྱིས་ཀུན་རྫོབ་ཀྱི་བདེན་པ་མ་དག་པ་ལས་ཀྱི་སྣང་བ་འདི་འཁྲུལ་ངོ་ཙམ་དུ་མི་བསླུ་ཡང་། གཤིས་ལ་མ་གྲུབ་
པར་གཏན་ལ་ཕབས་པས་བདེན་གཉིས་ཐ་དད་དུ་འཛིན་པའི་ཞེན་པ་གྲོལ་ཀྱང་། ཚུ་རོལ་མཐོང་བའི་བློས་ཆོས་ཐམས་ཅད་མཉམ་པ་ཉིད་དུ་འཛིན་ན་ཡང་འཁྲུལ་པའི་བློ་སྟེ། དེའི་ཕྱིར་དཀྱིལ་འཁོར་
ཀུན་ཏུ་བཟང་པོའི་ཞིང་ཞེས་པས། དངོས་པོ་ཐམས་ཅད་གཞལ་བྱ་སྐུ་དང་ཡེ་ཤེས་ཀྱི་དཀྱིལ་འཁོར་སྤྱོད་ཡུལ་ཡོངས་སུ་དག་པ་ཀུན་ཏུ་བཟང་པོའི་ཞིང་དུ། བྱེད་སྤྱོད་ཚོགས་ཆེན་གཉིས་གྱུར་ནས་

ཞེས་པས། རྣལ་འབྱོར་པ་རྣམས་ཀྱིས་འཇལ་བྱེད་ཀྱི་བློ་ངོ་བོ་ཉིད་དུ་གྲོལ་ཞིང་། ལུས་ངག་ཡིད་གསུམ་གྱི་བྱེད་སྤྱོད་ཐམས་ཅད་མ་འགགས་པའི་ཆ་ནས་བསོད་ནམས་ཀྱི་ཚོགས་དང་། མི་དམིགས་
པའི་ཆ་ནས་ཡེ་ཤེས་ཀྱི་ཚོགས་ཏེ། དེ་ལྟར་ཚོགས་ཆེན་གཉིས་སུ་གྱུར་པ་ནི་རྒྱུ་ཤེས་པའི་མཚན་ཉིད་ལྟ་བ་ཡིན་ལ། དེ་ལྟར་རྟོགས་ནས་རྐྱེན་འཇུག་པའི་མཚན་ཉིད་ཏིང་ངེ་འཛིན་བསྒོམ་སྟེ། སྒོ་
གསུམ་གྱི་བྱ་བ་བཏང་ནས་འཇོག་ཐབས་གཉིས་ནི་བསམ་གཏན་ལ་ཚེར་མ་མི་འབྱུང་བའི་གནས་སུ་ལུས་གནད་རྣམ་སྣང་ཆོས་བདུན་ལྡན་པས་རིག་པ་མ་བཅོས་པའི་ངང་དུ་འཇོག་པ་རིག་པ་སྤྱི་
བླུགས་དང་། སྔར་གྱི་ཐོས་བསམ་གྱི་ལྟ་བ་དྲན་པར་བྱས་ནས་དེའི་ངང་དུ་འཇོག་པ་མཐོང་བའི་རྗེས་ལ་འཇོག་པ་སྟེ། དེ་གཉིས་གང་རུང་གིས་དོན་དམ་འོད་གསལ་རྣམ་པར་མི་རྟོག་པའི་ཏིང་ངེ་
འཛིན་མཚན་མོའི་གཉིད་འཐུག་གི་འོད་གསལ་དང་སྦྲེལ་ཏེ་མཉམ་པར་འཇོག་པ་སྟོང་པ་ཆེན་པོའི་རྣམ་འབྱོར། འོད་གསལ་དེའི་ངང་དུ་སེམས་འགགས་པས་སྟོང་གཟུགས་ཀྱི་སྣང་བ་ཤར་བ་ན། ཉིན་

༄༅། །དུས་སད་པའི་སྣང་བ་དང་མཚན་མོ་རྨི་ལམ་གྱི་སྣང་བ་ཐམས་ཅད་སྒྱུ་མ་ཆུ་ཟླ་ལྟར་མཐོང་བ་ལས་དམིགས་མེད་བདེ་ཆེན་གྱི་སྙིང་རྗེ་མ་འགགས་པར་ཤར་བ་སྙིང་རྗེ་སྒྱུ་མའི་རྣལ་འབྱོར། སྣང་
བ་རིས་མེད་ལས་སྙིང་རྗེ་ཆེན་པོའི་འཕེན་པ་དང་། ཏིང་ངེ་འཛིན་གྱི་རྐྱེན་གྱིས་ཞི་བདེ་དང་མཚུངས་ལྡན་དུ་གྱུར་པའི་བཅོས་མིན་ཟུང་འཇུག་གི་ལྷ་སྐུར་ཕྱག་རྒྱ་གཅིག་པ་དང་། དེ་ལས་མཆེད་དེ་
སྣང་བ་ཐམས་ཅད་ཟུང་འཇུག་གི་ལྷར་མངོན་སུམ་དུ་སྤྲོ་བ་སྤྲོས་བཅས་ཀྱི་རྣལ་འབྱོར་ལ་བསྟན་པ་ཐོབ་ནས། ཉེ་རྒྱུའི་སྤྱོད་པ་གསུམ་གང་རུང་སྤྱད་ནས་ཟག་མེད་རིག་པ་འཛིན་པའི་ལམ་ལ་སྦྱོར་
བར་བྱེད་དོ། །གཉིས་པ་ལ་སྟེང་སྒོ་འཇུ་འདུལ་གྱི་མན་ངག་དང་། འོག་སྒོ་ཁམས་གསུམ་རོལ་བའི་མན་ངག་གཉིས་འོག་ནས་སྟོན་ལ། དེ་བཞིན་ལུང་ཨ་ནུ་ཡོ་ག་དང་། ཨ་ཏི་ཡོ་གའི་རྫོགས་རིམ་
རྣམས་སོ་སོའི་ཐད་ཀར་འཆད་པར་འགྱུར་བའོ། །དེས་འགྲེལ་པས་རིམ་གཉིས་ཀྱི་སྤྱི་དོན་རྒྱས་པར་བཤད་པ་སོང་ནས། བྱ་བའི་འཇུག་སྒོ་ནི། རང་ཤར་ལས། འཇུག་པའི་སྒོ་ནི་ཏིང་འཛིན་རྣམ་

པ་གསུམ། ཞེས་པས། དེ་འཆད་པའི་ཕྱིར་གཞུང་དོན་ལ་བསྐྱེད་པའི་རིམ་པ་དང་། རྫོགས་པའི་རིམ་པ་གཉིས་ལས། དང་པོ་ལ། འཆི་སྲིད་ཆོས་སྐུའི་རྣལ་འབྱོར། བར་སྲིད་ལོངས་སྐུའི་རྣལ་འབྱོར། །
སྐྱེ་སྲིད་སྤྲུལ་སྐུའི་རྣལ་འབྱོར་གསུམ་སྒྱུ་འཕྲུལ་དང་གསང་འདུས་ཀྱི་ལུགས་ལྟོ་སྦྱར་ནས་འཆད་པ་ལ། དང་པོ་ལ། སྦྱང་བྱ་འཆི་སྲིད་དང་། སྦྱོང་བྱེད་ཆོས་སྐུའི་རྣལ་འབྱོར་གཉིས་ལས། དང་པོ་ནི།
ཁམས་དྲུག་ལྡན་པའི་མི་རྣམས་ཕུང་ཁམས་སོགས། ནས། ཆོས་དབྱིངས་ཐིམ་པས་རང་བཞིན་སྤྲོས་དང་བྲལ། ཞེས་ཚིགས་བཅད་གཅིག་དང་རྐང་པ་གསུམ་གྱིས་བསྟན་ལ། དེ་ཡང་འབྱུང་བ་ལྔ་དང་
དྲི་བཅས་ཡེ་ཤེས་ཀྱི་ཁམས་དང་ཁམས་དྲུག་ལྡན་པའི་ལུས་ཅན་མི་རྣམས། ཕུང་པོ་ཁམས་དང་སྐྱེ་མཆེད་སོགས་ཀྱི་ཚོགས་པ་འདི་ནམ་ཞིག་འཆི་བའི་ཚེ། རིམ་གྱིས་ཕྲ་རགས་ཀྱི་ཐིམ་རིམ་ཇི་ལྟར་
བྱུང་ནས་སྦྱང་གཞི་འཆི་བའི་སྲིད་པའི་རིམ་པ་དེའམ་ཞེས་རྒྱས་པར་བཤད་པ་ནི། ཇི་སྐད་དུ། སྣང་བ་ཐིམ་དང་སྟོང་པ་ཐིམ། །ཕྲ་བ་ཐིམ་དང་རགས་པ་ཐིམ། །ཐིམ་པའི་རྗེས་ལ་གོམས་པ་ཡིན། །རང་

༄༅། །བཞིན་གྱིས་ནི་འོད་གསལ་འཆར། །ཞེས་པ་ལྟར། ཐོག་མར་རགས་པའི་རང་བཞིན་ཉི་ཤུ་ཐིམ་པར་འགྱུར་ཏེ། རྣམ་སྣང་གི་རིགས་གཟུགས་ཀྱི་ཕུང་པོ་འོད་གསལ་དུ་འཇུག་པའི་རྟགས་
སུ་ཡན་ལག་རྣམས་ཕྲ་བ་དང་། ལུས་ཀྱི་ཉམས་ཞན་ཅིང་ནུས་པ་མེད་པར་འགྱུར། མེ་ལོང་ལྟ་བུའི་ཡེ་ཤེས་ཐིམ་པས་སེམས་མི་གསལ་ཞིང་ཐུམ་ཐུམ་དུ་འགྱུར་བའི་ཁམས་ཐིམ་པས་ལུས་ཐམས་ཅད་
སྐེམས་ཤིང་མིག་གི་དབང་པོ་ཐིམ་པས་མིག་མི་འགྱུར་ཞིང་བཟླུམ་པར་འགྱུར། ཡུལ་གྱི་གཟུགས་ཐིམ་པས། ལུས་ཀྱི་མདངས་མེད་ཀྱང་ཉམས་དམའ་ཞིང་སྨད་པར་འགྱུར་ཏེ། དེ་ལྟར་རྣམ་སྣང་གི་
རིགས་རྣམས་དོན་དམ་པར་འཇུག་པའོ། །དེ་ནས་རིན་འབྱུང་གི་རིགས་ཚོར་བའི་ཕུང་པོ་ཐིམ་པས་ཚོར་བ་ཉམས་སུ་མི་མྱོང་། མཉམ་ཉིད་ཡེ་ཤེས་ཐིམ་པས་ཚོར་བ་གསུམ་དྲན་པ་མི་འབྱུང། ཆུའི་
ཁམས་ཐིམ་པས་རང་ལུས་ཀྱི་ཁ་ཆུ་དང་རྔུལ་ཆུ་གཅིན་དང་ཁུ་ཁྲག་སོགས་སྐམ་པར་འགྱུར། རྣ་བའི་དབང་པོ་ཐིམ་པས་ཕྱི་ནང་གི་སྒྲ་མི་ཐོས། ཡུལ་གྱི་སྒྲ་ཐིམ་པས་རང་ལུས་ཀྱི་སྒྲ་མི་ཐོས་སོ། །དེ་

ནས་པདྨའི་རིགས་འདུ་ཤེས་ཀྱི་ཕུང་པོ་ཐིམ་པས། རྐང་གཉིས་ལ་སོགས་སེམས་ཅན་རྣམས་མི་དྲན། སོ་སོར་རྟོགས་པའི་ཡེ་ཤེས་ཐིམ་པས་ཕ་མ་བུ་སྲིང་ལ་སོགས་པའི་མིང་མི་དྲན། མེ་རུ་ཁམས་
ཐིམ་པས་ཟས་མི་འཇུ། སྣའི་དབང་པོ་ཐིམ་པས་སྟེང་གི་རླུང་དལ་གྱིས་འགྲོ། ཡུལ་གྱི་དྲི་ཐིམ་པས་རང་གི་ལུས་ལ་དྲི་མི་བྲོ་བའོ། །དེ་ནས་ལས་ཀྱི་རིགས་འདུ་བྱེད་ཀྱི་ཕུང་པོར་ཐིམ་པས་ལུས་ཀྱི་
བྱ་བ་ཐམས་ཅད་ལ་འཇུག་པར་མི་འགྱུར། བྱ་བ་གྲུབ་པའི་ཡེ་ཤེས་ཐིམ་པས་འཇིག་རྟེན་གྱི་བྱ་བ་དང་དགོས་པ་མི་དྲན། རླུང་གི་ཁམས་ཐིམ་པས་རླུང་བཅུ་རང་གི་གནས་ནས་འཕོ། ལྕེའི་དབང་པོ་
ཐིམ་པས་ལྕེ་སྦོམ་ཞིང་ཐུང་ལ་རྩ་བ་སྔོན་པོར་འགྲོ། ཡུལ་གྱི་རོ་ཐིམ་པས་རོ་དྲུག་ཉམས་སུ་མི་མྱོང་སྟེ། དེ་ལྟར་རགས་པ་ཉི་ཤུ་ཐིམ་ནས། ཕྲ་བ་ནང་གི་འབྱུང་བའི་ཐིམ་ལུགས་ནི། ཡེ་ཤེས་རོལ་པ་
ཆེན་པོ་ལས། དང་པོ་ས་ནི་ཆུ་ལ་ཐིམ། །ཆུ་ཡང་མེ་ལ་ཐིམ་གྱུར་ནས། །མེ་ནི་རླུང་ལ་ཐིམ་པར་འགྱུར། །རླུང་ནི་རྣམ་པར་ཤེས་ལ་ཐིམ། །རྣམ་ཤེས་འབྱུང་བ་འདི་ཉིད་ནི། །འོད་གསལ་བར་ཡང་

༄༅། །འཇུག་པར་འགྱུར། །ཞེས་གསུངས་པ་ལྟར། ས་ཆུ་ལ་ཐིམ་པ་ཞེས་བྱ་བ་ནི། ལུས་ཀྱི་སའི་གནས་སུ་ས་མེད་པར་གྱུར་པའམ། གནས་འཕོས་ནས་ཆུའི་ནང་དུ་ས་འཇུག་པའི་དོན་ཡང་མ་
ཡིན་གྱི། དབུ་མའི་ཡེ་ཤེས་ཀྱི་རླུང་སྟོབས་སུ་གྱུར་པས་ལས་རླུང་བཅོམ་སྟེ། རྟེན་ཐིམ་པ་ནས་བརྟེན་པ་ངེས་པར་ཐིམ་པར་སྲ་བར་སྣང་བའི་རྣམ་ཤེས་ཀྱང་རང་གི་བག་ཆགས་དབུ་མ་ལ་བཞག་ནས་
འགགས་ཏེ་རུས་པ་ལ་སོགས་པ་སྲ་བ་ཤས་ཆེ་བའི་ཁམས་རྟེན་རླུང་དང་རྣམ་ཤེས་བྲལ་བར་བྱས་ཏེ། སའི་དྭངས་མ་དེ་ཉིད་ཆུའི་དྭངས་མ་ལ་ཐིམ་པར་གྱུར་པས་ལུས་བསྒུལ་བསྐྱོད་མི་ནུས་ཤིང༌
ཟུང་མི་ཐུབ། ལུས་ས་ལ་བྱིང་བ་སྙམ་བྱེད། ནང་རྟགས་སྨིག་རྒྱུ་ལྟ་བུ་སྔོ་མེར་མེར་བ་དང་སྔོ་རིབ་རིབ་པ་དང་། ཆར་ཟིམ་དང་ཆུ་གཡོ་བའི་རྣམ་པ་ལྟ་བུ་འབྱུང་། དེ་བཞིན་དུ་དབུ་མའི་ཡེ་ཤེས་ཀྱི་
རླུང་སྟོབས་སུ་གྱུར་པས། ཆུའི་ལས་རླུང་བཅོམ་སྟེ། གཤེར་བར་སྣང་བའི་རྣམ་ཤེས་ཀྱང་རང་གི་བག་ཆགས་དབུ་མ་ལ་བཞག་ནས་འགག་སྟེ། ཁྲག་དང་ཆུ་སེར་སོགས་གཤེར་བ་ཤས་ཆེ་བའི་ཁམས་

རྣམས་རྟེན་རླུང་དང་རྣམ་ཤེས་བྲལ་བས། ཆུའི་དྭངས་མ་དེ་ཉིད་མེའི་དྭངས་མ་ལ་ཐིམ་པས་ཁ་སྣ་སྐམས་ཤིང་ལྕེ་སྐན་ཕུགས་སུ་འགྲོ། ནང་རྟགས་སུ་དུ་བ་འཕྱུར་བ་དང་དུ་གདུང་ཆགས་པ་ལྟ་བུ་འབྱུང་།
དབུ་མའི་ཡེ་ཤེས་ཀྱི་རླུང་གིས་མེའི་ལས་རླུང་བཅོམ་སྟེ། ཚ་བར་སྣང་བའི་རྣམ་ཤེས་ཀྱང་བག་ཆགས་དབུ་མ་ལ་བཞག་ནས་འགགས་ཏེ་དྲོད་སོགས་ཚ་བར་ཤས་ཆེ་བའི་ཁམས་རྣམས་རྟེན་རླུང་
དང་རྣམ་ཤེས་བྲལ་བས་མེའི་དྭངས་མ་དེ་ཉིད་རླུང་གི་དྭངས་མ་ལ་ཐིམ་པས་ལུས་ཀྱི་དྲོད་མཐའ་ནས་སྡུད་ཅིང་འཕོ་བའི་མེ་དྲོད་ཉམས། ནང་རྟགས་སུ་སྲིན་བུ་མེ་ཁྱེར་ལྟ་བུ་དམར་ཙག་ཙིག་དང་། དམར་
ཕྲ་ཕྲ་བ་འབྱུང། རླུང་རྣམ་ཤེས་ལ་ཐིམ་པའི་དོན་ཡང་། ལས་ཀྱི་རླུང་གི་གནས་སུ་རླུང་མེད་པར་གྱུར་པའམ། སྡོད་པར་འཕོས་ནས་རླུང་ཉིད་རྣམ་ཤེས་ཀྱི་ནང་དུ་འཇུག་པའི་དོན་ཡང་མ་ཡིན། རྣམ་
ཤེས་ལ་རླུང་དྭངས་མའི་བག་ཆགས་བཞག་སྟེ། རླུང་འགགས་པའི་དོན་ཡང་མ་ཡིན་གྱི། རླུང་གི་དྭངས་མས་སྲོག་རྩ་རགས་པའི་བར་གྱི་ལུས་ཐམས་ཅད་དོར་ནས། སྲོག་རྩའི་ནང་གི་འོད་ལྔའི་སྤུ་

༄༅། །གུ་ཅན་གྱི་རྩ་ལྔ་ལ་ཞུགས་ནས་ཡིད་ཀྱི་སྣང་བ་དང་རོ་གཅིག་ཏུ་གྱུར་པས་དབུགས་ཕྱིར་རིང་དུ་རྒྱུ་ཞིང་ནང་དུ་སྡུད་མི་ཤེས་པས་རགས་པའི་རྒྱུ་བ་ཆད། ནང་རྟགས་སུ་མར་མེ་འབར་བའི་
སྣང་བ་དང་། སྒྲོན་མེ་ཕྲེང་བ་བསྒྲིགས་པ་ལྟ་བུ་འབྱུང་། རྣམ་ཤེས་ནམ་མཁའ་ལ་ཐིམ་པ་ནི། རྣམ་ཤེས་དངོས་མེད་དུ་གྱུར་པ་ནི་མ་ཡིན་གྱི། ནམ་མཁའ་ལྟར་དྭངས་ཤིང་ཐོགས་པ་མེད་ལ་མཚོན་
པར་དཀའ་བའི་དབུ་མར་ཐིམ་པ་སྟེ། དེ་ཡང་གསང་འདུས་འཕགས་སྐོར་གྱི་གཞུང་རྣམས་སུ། ནམ་མཁའི་ཁམས་ཐིམ་ཚུལ་གྱི་ཐ་སྙད་གསལ་བར་མ་གསུངས་པ་ནི། ཁམས་ཕྲ་བ་དེ་རླུང་གི་ནང་
དུ་སྦས་ཏེ་བཤད་པ་ཡིན་པས་ནམ་མཁའི་ཁམས་ཐིམ་པ་ལོགས་སུ་མི་བྱེད་པར་རྣམ་ཤེས་ཐིམ་རིམ་གྱི་སྐབས་སུ་ནམ་མཁའ་སྤྲིན་མེད་ཀྱི་རྟགས་སྣང་འཆར་གཞིར་བཞག་པ་ལ་དཀར་དམར་ནག་
གསུམ་གྱི་སྣང་བར་འཆར་བར་བཞེད་དོ། །རྟོག་པ་ཐིམ་པ་ནི། རླུང་ནམ་མཁར་ཐིམ་པ་ཡན་ཆོད་དུ། རང་བཞིན་བརྒྱད་ཅུའི་སྣང་བ་འདུ་བྱེད་ཀྱི་བྱ་བ་བྱེད་ནུས་པ་རྣམས་རླུང་དང་བཅས་པ་ཐིམ་པ་ཡིན་

ལ། ལས་མི་བྱེད་པའི་རྟོག་པ་ཕྲ་མོ་རྣམས་སྣང་གསུམ་ཉིད་ལ་འདྲེས་ཏེ་གནས་པས་སྐབས་དེ་དང་དེར་ཐིམ་པར་འགྱུར་བ་ཡིན་ནོ། །དེས་ན་སྣང་བ་ཐིམ་པ་ཞེས་ནམ་མཁའ་འོད་གསལ་ལ་ཐིམ་པའི་
སྐབས་འདིར་སེམས་ཉིད་སྟོང་བའི་ངང་ལས་ཆོས་སྐུའི་འོད་གསལ་རྣམ་བཞི་འཆར་ཏེ། སྤྱིར་སྣང་བ་གསུམ་ལ་དོན་དམ་དེ་ཁོ་ན་ཉིད་ཀྱི་སྣང་བ་དང་ཀུན་རྫོབ་རྟེན་འབྲེལ་གྱི་སྣང་བ་གཉིས་ལས། དོན་དམ་
དེ་ཁོ་ན་ཉིད་ཀྱི་སྣང་བ་ནི། རྩ་བ་ཆོས་ཀྱི་དབྱིངས་རང་སེམས་བདེ་ཆེན་རྟག་པ་དམ་པ་འགྱུར་མེད་དོན་དམ་པའི་རང་རིག་དེ་ཡིན་ལ། ངོ་བོ་བདེ་ཆེན་དེ་ཉིད་རང་གི་སྣང་བའམ་རང་གཟུགས་འཆར་
ཚུལ་རྡོ་རྗེ་གསུམ་གྱི་གསང་བ་བསམ་གྱིས་མི་ཁྱབ་པ་སྟེ་སྐུའི་གསང་བ་སྣང་བ། གསུང་གི་གསང་བ་མཆེད་པ། ཐུགས་ཀྱི་གསང་བ་ཐོབ་པ་སྔར་བཤད་ཀྱི་ཀུན་ཁྱབ་བདེ་བ་ཆེན་པོ་དེ་ཉིད་ནི་ཐམས་
ཅད་སྟོང་པ་འོད་གསལ་བ་ཡིན་ནོ། །ཀུན་རྫོབ་རྟེན་འབྲེལ་གྱི་སྣང་བ་ལ། རང་བཞིན་དང་བཅས་པ་དང་། རང་བཞིན་དང་བྲལ་བའི་སྣང་བ་གཉིས་ཀྱི་འདིར་རང་བཞིན་དང་བཅས་པ་ལའང་། གཞི་

༄༅། །དུས་དང་ལམ་དུས་གཉིས་ལས་འདིར་གཞི་དུས་སྟེ། དེ་ལའང་རྒྱུན་ཆགས་པ་དང་ཁྱད་པར་གྱི་དུས་སུ་འབྱུང་བ་གཉིས་ལས། ཆེས་རགས་ཤིང་གསལ་བར་འབྱུང་བ་འཆི་བའི་དུས་དང་། །
འབྲིང་དུ་འབྱུང་བ་གཉིད་དང་ཁྲིགས་པའི་དུས་དང་། ཕྲ་ཞིང་མི་གསལ་བར་འབྱུང་བ་ཚོགས་དྲུག་གི་སྣང་བ་རགས་པ་ཤར་བའི་དུས་ཏེ། དེ་ལས་འདིར་འཆི་དུས་ཀྱི་སྔ་རོལ་དུ་ཕྲ་རགས་ཉེར་ལྔ་ཡོངས་
སུ་རྫོགས་པར་ཐིམ་རྗེས། དང་པོའི་སངས་རྒྱས་ལས། ལུས་ཅན་རྣམས་ནི་འཆི་བ་ན། །ཟླ་བ་བདུད་རྩི་ཐུར་དུ་འགྲོ། །སྟེང་དུ་ཉི་རྡུལ་སྒྲ་གཅན་དེ། །རྣམ་ཤེས་སྲིད་པའི་མཚན་ཉིད་སྦྱོར། །ཞེས་
གསུང་པ་ལྟར་ལས། ནམ་མཁའ་འོད་གསལ་ལ་འཇུག་དུས་རོ་རྐྱང་གི་དྭངས་མ་ཐམས་ཅད་དབུ་མའི་ཡས་མར་གྱི་ཨ་ཧཾ་ལ་འདུས། དེ་ཉིད་སྙིང་གི་ཡེ་ཤེས་འོད་གསལ་གྱི་དྭངས་མ་ཆེན་པོའི་ནང་
དུ་ཐིམ་པས་ཕྲ་རགས་ཀྱི་རྟོག་པ་ཐམས་ཅད་འགག་ནས་འོད་གསལ་རྣམ་པ་བཞིའི་ཡེ་ཤེས་འཆར་སྟེ། དེ་ཡང་དབུ་མའི་ཡས་སྣའི་ཁམས་དཀར་ཆའི་དྭངས་མ་ཐུར་དུ་བབས་ནས་སྙིང་ཀར་སོན་

པ་ན། སེམས་དང་པོའི་དུས་སུ་ཤེས་རབ་ཀྱི་རང་བཞིན་སོ་གསུམ་འགགས་ཏེ། འཕགས་པ་ལྷས་མཛད་པའི་སྤྱོད་བསྡུས་ལས། འདོད་ཆགས་དང་བྲལ་བ་དང་༡། འདོད་ཆགས་དང་བྲལ་བ་བར་མ་
དང་༢། ཤིན་ཏུ་འདོད་ཆགས་དང་བྲལ་བ་དང་༣། གང་ཡང་ཡིད་ཀྱི་འགྲོ་བ་དང་༤། འོང་བ་དང་༥། མྱ་ངན་དང་༦། མྱ་ངན་བར་མ་དང་༧། ཤིན་ཏུ་མྱ་ངན་དུ་གྱུར་བ་དང་༨། ཞི་བ་དང་༩། རྣམ་པར་
རྟོག་པ་དང་༡༠། འཇིག་པ་དང་༡༡། འཇིག་པ་བར་མ་དང་༡༢། ཤིན་དུ་འཇིགས་པ་དང་༡༣སྲེད་པ་དང་༡༤། སྲེད་པ་བར་མ་དང་༡༥། ཤིན་དུ་སྲེད་པ་དང་༡༦། ཉེ་བར་ལེན་པ་དང་༡༧། མི་དགེ་བ་
དང་༡༨། བཀྲེས་པ་དང་༡༩། སྐོམ་པ་དང་༢༠། ཚོར་བ་དང་༢༡། ཚོར་བ་བར་མ་དང་༢༢། ཤིན་ཏུ་ཚོར་བ་དང་༢༣། རིག་པ་པོ་དང་༢༤། རིག་པ་དང་༢༥། འཛིན་པའི་གཞི་དང་༢༦། སོ་སོར་རྟོགས་པ་
དང་༢༧། སྙིང་རྗེ་དང་༢༨། བརྩེ་བ་དང་༢༩། བརྩེ་བ་བར་མ་དང་༣༠། ཤིན་ཏུ་བརྩེ་བ་དང་༣༡། དོགས་པ་དང་བཅས་པ་དང་༣༢། སྡུད་པས་ཕྲག་དོག་༣༣སྟེ་སུམ་ཅུ་རྩ་གསུམ་མོ། །ཞེས་གསུངས།

༄༅། །དེའི་ཚེ་ན་ནང་གི་ཁམས་དཀར་པོ་དང་འབྲེལ་བའི་དབང་གིས་ཕྱི་རྟགས་སུ་སྣང་བ་ཐམས་ཅད་སྤྲིན་བྲལ་གྱི་ནམ་མཁའ་གཡའ་དག་པ་ལ་ཟླ་འོད་ཀྱི་ཁྱབ་པ་ལྟ་བུ་སྣང་བ་དཀར་ལམ་པ་
ན་འབྱུང་། གཟུང་བའི་རྣམ་པར་རྟོག་པ་རགས་པས་སྟོང་པས། སྟོང་པའི་འོད་གསལ་དང་། ཤེས་པའི་རང་གདང་གསལ་བར་སྣང་བ། སྣང་བའི་འོད་གསལ་ཞེས་བྱ་བ་སྐད་ཅིག་མ་དང་པོ་སྟེ། གཉིས་
མེད་རྣམ་རྒྱལ་ལས། སྣང་བ་ཞེས་བྱ་རྣམ་པར་མི་རྟོག་ལ། །གསལ་བའི་ཆ་དེ་བཟུང་རྟོག་སྤངས་པ་ལས། །འབྱུང་བ་མི་མངོན་རླུང་དང་བཅས་པ་གང་། །ལྷང་ངེར་གནས་པ་སྐད་ཅིག་དང་པོ་ཡིན། ། 
ཞེས་སོ། །དབུ་མའི་མས་སྣེའི་ཁམས་དམར་ཆའི་དྭངས་མ་གྱེན་དུ་སོང་བའི་ཚེ། སྣང་བའི་ཡེ་ཤེས་མཆེད་པ་ལ་ཐིམ་པས། ཐབས་ཀྱི་ཡེ་ཤེས་ཀྱི་རང་བཞིན་བཞི་བཅུ་འགག་སྟེ། སྤྱོད་བསྡུས་ལས།
ཆགས་པ་དང་༡། ཀུན་ཏུ་ཆགས་པ་དང་༢། དགའ་བ་དང་༣། དགའ་བ་བར་མ་དང་༤། ཤིན་ཏུ་དགའ་བ་དང་། རངས་པ་དང་༦། རབ་ཏུ་མགུ་བ་དང་༧། ངོ་མཚར་བ་དང་༨། རྒོད་པ་དང་༩། ཚིག་པ་

དང་༡༠་། འཁྱུད་པ་དང་༡༡། འོ་བྱེད་པ་དང་༡༢། འཇིག་པ་དང་༡༣། བརྟེན་པ་དང་༡༤། ཁེངས་པ་དང་༡༥། བྱ་བ་དང་༡༦། དབྲོག་པ་དང་༡༧། སྟོབས་པ་དང་༡༨། སྤྲོ་བ་དང་༡༩། དགའ་བ་ལ་སྦྱོར་
བ་དང་༢༠། དགའ་བ་ལ་སྦྱོར་བ་བར་མ་དང་༢༡། ཤིན་ཏུ་དགའ་བ་ལ་སྦྱོར་བ་དང་༢༢། སྒེགས་པ་དང་༢༣། རྣམ་པར་སྒེག་པ་དང་༢༤། ཤིན་ཏུ་རྣམ་པར་སྒེག་པ་དང་༢༥། འདྲེས་པ་དང་༢༦། དགེ་བ་།
དང་༢༧། ཚིག་གསལ་བ་དང་༢༨། བདེན་པ་དང་༢༩། མི་བདེན་པ་དང་༣༠། ངེས་པ་དང་༣༡། ཉེ་བར་མི་ལེན་པ་དང་༣༢། སྦྱིན་པ་པོ་དང་༣༣། བསྐུལ་པ་དང་༣༤། དཔའ་བ་དང་༣༥། ངོ་ཚ་བ་མེད་པ་
དང་༣༦། སྒྲིབ་པ་དང་། ༣༧གདུག་པ་དང་༣ར། མི་སྲུན་པ་དང་༣༩། གྱ་གྱུ་ཆེ་བ་༤༠སྟེ་མཚན་ཉིད་བཞི་བཅུ་ཐམ་པའོ། །ཞེས་སོ། །དེའི་ཚེ་ནང་གི་ཁམས་དམར་པོ་དང་འབྲེལ་བའི་དབང་གིས། ཕྱི་
རྟགས་སུ་སྤྲིན་མེད་ཀྱི་ནམ་མཁའ་གཡའ་དག་པ་ལ་ཉི་འོད་ཀྱི་ཁྱབ་པ་ལྟ་བུ་དམར་ལམ་པ་འབྱུང་། འཛིན་པའི་རྣམ་པར་རྟོག་པ་རགས་པས་ཆེས་སྟོང་པས་ན། ཤིན་ཏུ་སྟོང་པའི་འོད་གསལ་དང་།

༄༅། །སེམས་ཤིན་ཏུ་གསལ་བར་སྣང་བས། སྣང་བ་མཆེད་པའི་ཡེ་ཤེས་ཞེས་བྱ་བ་སྐད་ཅིག་མ་གཉིས་པ་སྟེ། གཉིས་མེད་རྣམ་རྒྱལ་ལས། མཆེད་པར་སྣང་བ་རབ་ཏུ་མི་རྟོག་སྟེ། །ཆེས་གསལ་
བ་ལ་འཛིན་རྟོག་མ་ཞུགས་ཏེ། །ཡེ་ཤེས་ཕྲ་བ་རླུང་བྲལ་མི་རྟོག་པ། །ལྷན་ནེར་གནས་པ་སྐད་ཅིག་གཉིས་པ་ཡིན། །ཞེས་སོ། །དྭངས་མ་དཀར་དམར་སྙིང་ཁར་འཕྲད་པའི་དུས་སུ་མཆེད་པའི་ཡེ་
ཤེས་ཐོབ་པ་ལ་ཐིམ་པས་སྣང་བ་ཐོབ་པའི་ཡེ་ཤེས་ཀྱི་རང་བཞིན་བདུན་འགགས་ཏེ། སྤྱོད་བསྡུས་ལས། ཆགས་པ་བར་མ་དང་༡། བརྗེད་ངེས་པ་དང་༢། འཁྲུལ་བ་དང་༣། མི་སྨྲ་བ་དང་༤། སྐྱོ་བ་
དང་༥། ལེ་ལོ་དང་༦། ཐེ་ཚོམ་དང་༧བཅས་པ་སྟེ། འདིའི་རང་བཞིན་གྱི་མཚན་ཉིད་ནི་བདུན་པོ་དག་གོ །ཞེས་སོ། །དེའི་ཚེ་དཀར་དམར་གྱི་ནུས་པ་ཡང་དབྱིངས་སུ་ཡལ་ཏེ། སྲོག་རླུང་གི་ཆ་
ཤས་འགའ་ཞིག་ལུས་པ་དེས་དབང་བྱས་པས། ཕྱི་རྟགས་སུ་ནམ་མཁའ་ལ་མུན་ནག་གིས་ཁྱབ་པ་ལྟར་ནག་ཐིབས་ཀྱིས་འགྲོ་བས་ནག་ལམ་པ་འབྱུང་། ཤིན་ཏུ་ཕྲ་བའི་གཟུང་འཛིན་གྱི་རྟོག་པས་

ཆེས་ཆེར་སྟོང་པས་ན། སྟོང་པ་ཆེན་པོའི་འོད་གསལ་སྣང་ཆའི་སྟེང་དུ་ཐ་དད་པའི་མཚན་མ་ཐམས་ཅད་ནུབ་པས། སེམས་འགགས་པ་ལ་ཕྱོགས་པས་སྣང་བ་ཐོབ་པའི་ཡེ་ཤེས་ཞེས་བྱ་བ་སྐད་ཅིག་
མ་གསུམ་པ་སྟེ། གཉིས་མེད་རྣམ་རྒྱལ་ལས། ཐོབ་པའི་ཡེ་ཤེས་ཤིན་ཏུ་མི་རྟོག་པ། གསལ་བ་ཙམ་དུའང་མི་གནས་ཤིན་ཏུ་ཕྲ། །རླུང་སེམས་མི་བྱེད་གསལ་བར་འཆར་བ་སྟེ། །ལྷམ་མེར་གནས་
པས་སྐད་ཅིག་གསུམ་པ་ཡིན། །ཞེས་སོ། །དེ་ནས་སྙིང་གི་རྩ་དར་དཀར་གྱི་སྐུད་པ་འདྲ་བའི་ནང་གི་ཁྲག་དབུགས་ཀྱི་དྭངས་མ་ཐིག་ལེ་ཨ་ཧཾ་རྫོགས་པར་ཐིམ་པས་ན། ཐོབ་པའི་ཡེ་ཤེས་ཀྱང་འཆི་
བ་འོད་གསལ་ལ་ཐིམ་པས་སྲིད་པའི་ཆོས་ཐམས་ཅད་བག་ཆགས་ཀྱི་ཚུལ་དུ་ཡོད་པའི་རྒྱུན་དེ་ག་ལ་གནས་པ་ཡིན་ཀྱང་། བག་ཆགས་དེ་རྣམས་ནི་འདིར་མི་མངོན་ལ་ཚེ་འདིས་བསྡུས་པའི་རྣམ་
རྟོག་དང་ཀུན་རྫོབ་ཀྱི་སྣང་བ་ཐམས་ཅད་འོད་གསལ་དུ་ཐིམ། ཚེ་རབས་གཞན་གྱིས་བསྡུས་པ་རྣམས་མ་ཤར་བས། རེ་ཞིག་གཟུང་འཛིན་གྱི་སྣང་བ་ཐམས་ཅད་དང་སྣང་བ་གསུམ་ཡང་འགག་པས།

༄༅། །ཕྱི་རྟགས་སུ་སྤྲིན་བྲལ་བའི་ནམ་མཁའ་གཡའ་དག་པ་ལྟ་བུ་དྭངས་གསལ་འཐའ་དབུས་མེད་པའི་སྣང་བ་དང། ནང་རྟགས་སུ་རྣམ་པར་མི་རྟོག་པ་ལྷན་ཅིག་སྐྱེས་པ་ཤིན་ཏུ་སྤྲོས་པ་དང་བྲལ་།
བའི་ཡེ་ཤེས་ཁོ་ན་ལ་ཡུད་ཅིག་གནས་པ་ཐམས་ཅད་སྟོང་པ་འོད་གསལ་གྱི་རྣམ་པ་འཆར་བས་སེམས་དྲི་མ་དང་བྲལ་བ་ཉེ་བར་ཐོབ་པའི་ཡེ་ཤེས་ཞེས་བྱ་བ་སྐད་ཅིག་མ་བཞི་པ་སྟེ། གཉིས་མེད་རྣམ་
རྒྱལ་ལས། ཉེ་བར་ཐོབ་པ་དྲི་མ་མེད་པ་སྟེ། །རང་བྱུང་རང་གསལ་བདེ་བར་དམིགས་སུ་མེད། །ཕྲ་རགས་རབ་ཞི་ཏིང་འཛིན་མཆོག་ཏུ་གྱུར། །སྐད་ཅིག་བཞི་པ་མི་འགྱུར་ཁྱབ་བྱེད་ཡིན། །ཞེས་སོ། །
དེ་རྣམས་ངོས་ཟིན་པ་ལ་སྣང་བ་ནི་གོམས་པའི་འོད་གསལ། མཆེད་པ་བསམ་གཏན་གྱི་འོད་གསལ། ཐོབ་པ་ནི་རྡུལ་བྲལ་ཟག་པ་མེད་པའི་འོད་གསལ། ཉེ་བར་ཐོབ་པ་ནི་ལྷན་ཅིག་སྐྱེས་པ་ཆོས་
སྐུའི་རང་བཞིན་གྱི་འོད་གསལ་ཏེ། གཉིས་མེད་རྣམ་རྒྱལ་ལས། འོད་གསལ་བ་ནི་བསམ་གཏན་ཟག་མེད་པའི། །རྡུལ་བྲལ་ས་བོན་མེད་པ་མི་གཡོ་བ། ལྷན་ཅིག་སྐྱེས་པ་ཆོས་སྐུའི་སྙིང་པོ་ནི། །ལྷུན་

གྲུབ་བྱང་ཆུབ་སེམས་ཀྱི་ངོ་བོ་ཉིད། །ཅེས་གསུངས་སོ། །དེ་ནི་སྦྱང་བྱ་འཆི་བའི་སྲིད་པ་དང་། དེའི་འདྲ་འབག་ཇི་ལྟར་མཚན་མོ་ཉལ་བའི་དུས་གཉིད་དུ་འགྲོ་བར་ཕྱོགས་ནས། གཉིད་དུ་སོང་བའི་
ཚེ་མཐོང་ཡུལ་གཟུགས་སྒྲ་དྲི་རོ་རེག་ལ་སོགས་དབང་ལྔའི་ཤེས་པ་རིམ་གྱིས་ནུབ་ནས་ཡིད་ཀྱི་རྣམ་པར་ཤེས་པ་གཅིག་ཏུ་གྱུར་པ་དེ་ལ་ཐིམ། དེ་ཡང་ཀུན་གཞི་ལུང་མ་བསྟན་སེམས་མེད་པའི་
གནས་སྐབས་ལྔའི་ཅིག་ཤོས་ལ་ཐིམ་པས་གཉིད་འཐུག་པོ་གང་ཡང་མི་རྟོག་པ། དེའི་ངང་ལས་འགྱུ་དྲན་མེད་པར་རྩེ་གཅིག་ཏུ་སྣང་བའི་ཡུལ་གཟུགས་སོགས་ལྔའི་ཆོས་མེད་པའི་ངང་མདངས་
འགྱུར་བ་མེད་པ་དེ་ཉིད་སླར་གཟུང་འཛིན་གྱི་ཆར་ཤར་བ་མ་ཡིན་ཡང་གོ་འབྱེད་པའི་ཆ་ནས་རླུང་སེམས་ཀྱིས་མ་བསླད་པའི་རིག་པ་ནང་གསལ་ལྷུན་གྲུབ་ཆེན་པོར་ཤར་བ་ལ་ཆོས་དབྱིངས་སུ་ཐིམ་
པས་བརྡར་བཏགས་པ་སྟེ། འཆི་སྲིད་དང་མཐུན་པར་རང་བཞིན་སྤྲོས་པ་དང་བྲལ་བ་འཆར་བ་སྦྱོང་གཞི་ཡིན་ལ། གཉིས་པ་ནི། ཐུན་བར་ལྷག་མོས་འོད་གསལ་དུ་འཇུག་པའི། །བར་འདིར་ཆོས་

༄༅། ། སྐུ་རྣལ་འབྱོརལ་གནས་ཤིང་། ཞེས་རྐང་པ་གཉིས་ཀྱི་བསྟན་ལ། དེ་ལྟར་འཆི་སྲིད་ཆོས་སྐུའི་འོད་གསལ་དེ་ཉིད་ལམ་དུ་ཁྱེར་ནས། འཆི་སྲིད་དག་པ་ཆོས་སྐུའོ་སྙམ་པའི་གཞི་འབྲས་
སྦྲེལ་བའི་ང་རྒྱལ་དང་ལྡན་པས་སྣང་གྲགས་འཁོར་འདས་ཀྱི་བསྡུས་པའི་ཆོས་ཐམས་ཅད་ཆོས་སྐུ་སྤྲོས་བྲལ་དེ་བཞིན་ཉིད་ཀྱི་ཏིང་ངེ་འཛིན་བསྒོམ་པ་ནི་ལམ་སྟོང་པ་ཆེན་པོའི་རྣལ་འབྱོར་ཏེ། འདི་
ལ་དག་རྫོགས་སྨིན་གསུམ་ཚངས་དགོས་པས། སྟོང་པ་ཆེན་པོའི་ལམ་དེ་བསྒོམ་པས། མར་འཆི་བའི་བག་ཆགས་དེ་དག་པར་བྱེད། ཡར་ཆོས་སྐུ་སྤྲོས་བྲལ་གྱི་རིགས་ཀྱི་ནུས་པ་གསོས་ཐེབས་
པས་འབྲས་བུར་རྫོགས་པར་བྱེད། བར་དུ་ལམ་དེ་བསྒོམས་པས་དོན་གྱི་འོད་གསལ་རྒྱུད་ལ་སྐྱེ་བའི་གཞི་འདིང་པས་ལམ་གོང་མའི་སྨིན་བྱེད་དུ་འགྲོ་བ་ཡིན། དེ་ཡང་བསྡུ་རིམ་དང་མཐུན་པར་ཐུན་
བར་གྱི་སྦྱོངས་བྱེད་ཉམས་ལེན་ལྷག་པའི་ལྷ་མོས་གུས་ཀྱི་རྟེན་དུ་བསྒོམ་པ་དེ་བསྙེན་པ་དུས་ཚོད་ཀྱི་གྲངས་ཐེམ་ནས་བསྡུ་རིམ་གྱི་བསྡུས་ནས་འོད་གསལ་ལ་འཇུག་པའི་བར་འདིར་ཅི་གནས་སུ་མཉམ་

པར་བཞག་པ་དང་། ཏིང་འཛིན་དང་པོ་སྟོང་པ་ཆེན་པོ་བསྒོམ་པ་གཉིས་འཆི་སྲིད་སྦྱོངས་བྱེད་འཆི་བ་ཆོས་སྐུའི་རྣལ་འབྱོར་དེ་ཉིད་ཚུལ་བཞིན་དུ་བསྒོམ་ནས་བརྩོན་པས་མཐར་མངོན་དུ་གྱུར་ནས་།
རང་རྒྱུད་ལ་གནས་ཤིང་འགྱུར་བ་མེད་པར་ཤོག་ཅེས་སྨོན་པ་ཡིན་ལ། ཕ་རྒྱུད་གསང་འདུས་ལྟར། གཞི་དུས་སུ་ཁམས་དྲུག་དང་ལྡན་པའི་འཛམ་གླིང་གི་མི་མངལ་སྐྱེས་རྣམས་འཆི་བ་ན། ཕུང་པོ་
ལྔ་ཁམས་བཞི་ལ་སོགས་པ་སྐྱེ་མཆེད་དྲུག་ཡུལ་ལྔ་གཞི་དུས་ཀྱི་ཡེ་ཤེས་ལྔ་སྟེ་རགས་པ་ཉེར་ལྔའི་ཐིམ་རིམ་དང་། ཕྲ་བ་ས་ཆུ་མེ་རླུང་གི་ཐིམ་རིམ་དང་། ཤིན་ཏུ་ཕྲ་བ་སྣང་མཆེད་ཐོབ་གསུམ་རྣམས་
རིམ་གྱིས་ཐིམ་ནས་འཆི་བའི་རིམ་པའམ། ཡང་ན་དེའི་འདྲ་འབག་ཇི་ལྟར་ན། མཚན་མོ་གཉིད་དུ་སོང་བའི་ཚེ་ཡུལ་ལྔའི་ཤེས་པ་རིམ་གྱིས་ཡིད་དུ་ཐིམ། དེ་ཡང་ཀུན་གཞིར་ཐིམ་པས་ཤེས་པ་
གསལ་ལ་མི་རྟོག་པ། རྩེ་གཅིག་པ་སྣང་ཡུལ་མེད་པའི་ངང་དེ་ཉིད་ཆོས་དབྱིངས་སུ་ཐིམ་པས་རང་བཞིན་སྤྲོས་དང་བྲལ་བ་སྟེ། དེ་ཡང་རིམ་བཞིན་རྣམ་ཤེས་སྣང་བ་ལ་ཐིམ་པས་དཀར་ལམ། སྣང་

༄༅། །བ་མཆེད་པར་ཐིམ་པས་དམར་ལམ། མཆེད་པ་ཉེར་ཐོབ་ལ་ཐིམ་པས་ནག་ལམ། ཉེར་ཐོབ་འོད་གསལ་ལ་ཐིམ་པས་ནམ་མཁའ་སློང་བྱེད་ཀྱི་རྐྱེན་གསུམ་བྲལ་སྟོན་གནམ་གཡའ་དག་
པའི་ནམ་མཁའི་རང་མདོག་ལྟར་འཆི་བ་འོད་གསལ་ཞེས་བྱ་བ་འཆར་རོ། །དེ་སྦྱང་གཞི་ཡིན་ལ། སྦྱོང་བྱེད་ནི་དེ་ལ་རྟེན་གྱི་གང་ཟག་གིས་སྔོན་འགྲོའི་ཆོས་དང་བསྲུང་འཁོར་སོགས་སྔོན་བསྟན་
ལྟར་ལ། དེ་ནས་སྣང་སྲིད་ཆོས་ཀྱི་འབྱུང་གནས་དང་སྣ་ཚོགས་པདྨ་རྡོ་རྗེ་གཞལ་ཡས་ཁང་གདན་བཅས་བསྐྱེད་ལ། དེ་ནས་བསྐལ་པ་དང་པོའི་དུས་ཀྱི་མི་རྣམས་ཐོག་མར་ཇི་ལྟར་གྲུབ་པ་དང་ཆོས་
མཚུངས་པར་གདན་དེ་རྣམས་ཀྱི་སྟེང་དུ་སྐད་ཅིག་དཀྲོང་བསྐྱེད་ཀྱི་ཚུལ་དུ་ལྷག་པར་མོས་པ་ཙམ་གྱིས་ལྷ་སུམ་ཅུ་སོ་གཉིས། དུས་གཅིག་ལ་ཡོངས་སུ་རྫོགས་པར་གྱུར་པ་ནི་དབུས་ཀྱི་གདན་ལ་རྡོ་
རྗེ་འཆང་སྐུ་མདོག་སྔོན་བོ་སྔོ་དཀར་དམར་བའི་ཞལ་གསུམ་ཕྱག་དྲུག་ཕྱག་མཚན་སྔར་བསྲུང་འཁོར་སྐབས་བསྟན་པ་ལྟར། ལྷ་སོ་གཉིས་ནི། རྒྱལ་བ་རིགས་ལྔ་ཡུམ་ལྔ་ལྷ་མོ་བཞི་སེམས་དཔའ་བརྒྱད་

ཁྲོ་བཅུ་སྟེ་སོ་གཉིས་པོ་བསྐྱེད་དོ། །དེ་ནས་ལྷག་མོས་ཀྱིས་ལྷའི་མཛད་པ་ནི། རང་གི་སྙིང་ཀའི་འོད་ཟེར་གྱིས་སེམས་ཅན་ཐམས་ཅད་བཀུག་སྟེ། དཀྱིལ་འཁོར་གྱི་ཕྱོགས་བཞི་ནས་ཐོག་པ་མེད་པར་
འཇུག་པ་རྡོ་རྗེ་སེམས་དཔའི་འཇུག་པའི་ཞུགས་པ་ལ་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་འོད་ཟེར་གྱི་སེམས་ཅན་གྱི་གྲངས་མཉམ་གྱི་རྡོ་རྗེ་འཆང་རེ་རེ་སྤྲོས། དེ་དག་གི་སྦྱོར་
བ་བྱས་པས་བྱང་ཆུབ་སེམས་ཀྱི་དབང་བསྐུར་བས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་སྟེ། རྡོ་རྗེ་སེམས་དཔར་གྱུར་ནས་རང་རང་གི་ཞིང་དུ་གཤེགས་པའམ་ལྷ་སོ་
སོར་ཐིམ་པའོ། །སྤྱིར་དཀྱིལ་འཁོར་དུ་འཇུག་ཚུལ་བཞི་སྟེ་སྒོ་ནས་འཇུག་པ་སློབ་མའི་འཇུག་ཚུལ། སྟེང་ནས་འཇུག་པ་ཡེ་ཤེས་སེམས་དཔའི་འཇུག་ཚུལ། འོག་ནས་འཇུག་པ་རྡོ་རྗེ་ཤུགས་ཀྱི་
འཇུག་ཚུལ། ཕྱོགས་བཞི་ནས་ཐོག་མེད་དུ་འཇུག་པ་རྡོ་རྗེ་སེམས་དཔའི་འཇུག་ཚུལ་རྣམས་སུ་ཡོད་པས་འདིར་ཕྱི་མའོ། །དེ་ནས་ཕྱི་དཀྱིལ་ལུས་ལ་བསྡུ་བ་ནི། ཐུགས་ཀའི་ཧཱུཾ་སྔོན་པོའི་འོད་ཟེར་

༄༅། །ལྕགས་ཀྱུའི་རྣམ་པ་ཅན་གྱིས་རྡོ་ཁབ་ལེན་ལ་ལྕགས་ཕྱེ་འདུ་བ་བཞིན། འཁོར་གྱི་ལྷ་རྣམས་སྤྱན་དྲངས་ཏེ་རང་གི་སྤྱི་བོ་ལ་སོགས་པའི་གནས་རྣམས་སུ་འཁོད་པར་བསམ་སྟེ་བསྡུའོ། །
དེ་འོད་གསལ་དུ་སྡུད་པའི་ཚུལ་ནི། གཞི་དུས་ཀྱི་སྔར་བཤད་གྱི་ཐིམ་རིམ་ལྟར། གསང་བ་འདུས་པའི་རིམ་པ་དང་པོའི་གནད་དོན་གསལ་བྱེད་ཉི་མའི་འོད་ཟེར་ལས། དེ་ཡང་གཟུགས་ཕུང་མེ་ལོང་།
ཡེ་ཤེས་དང་། །ས་ཁམས་མིག་དབང་ཡུལ་གཟུགས་ཐིམ་པ་ལྟར། །རྣམ་སྣང་ལ་སོགས་ལྷ་བདུན་ཐིམ་པར་བསམ། །དེ་རྗེས་ཚོར་ཕུང་མཉམ་ཉིད་ཡེ་ཤེས་དང་། །ཆུ་ཁམས་རྣ་དབང་ཡུལ་སྒྲ་ཐིམ་
པ་བཞིན། །རིན་འབྱུང་ལ་སོགས་ལྷ་དྲུག་ཐིམ་པར་བསམ། །དེ་རྗེས་འདུ་ཤེས་སོར་རྟོགས་ཡེ་ཤེས་དང་། །མེ་ཁམས་སྣ་དབང་ཡུལ་དྲི་ཐིམ་པ་ལྟར། །སྣང་མཐའ་ལ་སོགས་ལྷ་དྲུག་ཐིམ་པར་བསམ། །
དེ་རྗེས་འདུ་བྱེད་བྱ་གྲུབ་ཡེ་ཤེས་དང་། །རླུང་ཁམས་ལུས་དབང་རེག་བྱ་ཐིམ་པ་ལྟར། །དོན་གྲུབ་ལ་སོགས་ལྷ་དགུ་ཐིམ་པར་བསམ། །དེ་རྗེས་ཀུན་རྟོག་སྣང་མཆེད་ཉེར་ཐོབ་རྣམས། །རིམ་བཞིན་

ཕྱི་མར་ཕྱི་མ་ཐིམ་པ་ལྟར། །འཇམ་དཔལ་ལ་སོགས་ལྷ་གསུམ་ཐིམ་པར་བསམ། །དེ་རྗེས་ཉེར་ཐོབ་འོད་གསལ་ལ་ཐིམ་ནས། །འཆི་བ་འོད་གསལ་ཤར་དང་ཆོས་མཐུན་པར། །གཙོ་བོ་འོད་གསལ་།
ངང་དུ་ཐིམ་པར་བསམ། དེ་དག་ཐིམ་པར་བསམ་ཚུལ་དཔེར་མཚོན་ན། །རང་ཉིད་རྡོ་རྗེ་འཆང་དུ་གསལ་བ་ཡི། །མིག་འབྲས་དབུས་སུ་ས་སྙིང་ཡབ་ཡུམ་གཉིས། །མིག་དབང་དང་ནི་ལུས་ཀྱིས་
གཟུགས་ཁམས་ཀྱི། །ངོ་བོར་མོས་ཏེ་ས་སྙིང་ཡབ་ཡུམ་དུ། །ཤར་བའི་རང་གི་མིག་དབང་གཟུགས་ཁམས་གཉིས། །བདེ་སྟོང་དབྱེར་མེད་ཡེ་ཤེས་ཆོས་ཀྱི་སྐུར། །ཞུགས་སོ་སྙམ་དུ་བསྒོམ་ཞིང་
གཞན་ལའང་འདྲ། ཞེས་གསུངས་པ་ལྟར། བསྡུས་པའི་མཐའི་འོད་གསལ་གྱི་རང་བཞིན་དེ་འདིར་སྣང་འགགས་པ་དང་བར་དོ་མ་ཤར་བའི་ཐུན་བར་གྱི་སྦྱོངས་ཕྱེད་ཉམས་ལེན་ལྷག་པར་མོས་པའི་
ལྷ་དམིགས་མེད་དུ་བསྡུས་པའི་བར་འདིར་འཆི་བ་ཆོས་སྐུའི་རྣལ་འབྱོར་ལ་གནས་ཤིང་གོམས་པ་ཞེས་བྱའོ། །འཆི་བ་ཆོས་སྐུ་ནི། མྱ་ངན་ལས་འདས་པ་ཀུན་སྟོང་། །ཐམས་ཅད་སྟོང་པ་ཞེས་བྱ་སྟེ། །

༄༅། །མྱ་ངན་འདས་བཅས་ཀུན་སྟོང་དང་། །ཆོས་ཀྱི་སྐུ་ནི་བཤད་པ་ཡིན། །ཞེས་སོ། །དེ་ནས་ཤུནྱཱ་ཏའི་སྔགས་བརྗོད་པས་ཡུལ་སྟོང་ཉིད་དང་ཡུལ་ཅན་ལྷན་སྐྱེས་ཀྱིས་བདེ་བ་ཆེན་པོའི་ཡེ་ཤེས་
དབྱེར་མི་འབྱེད་པའི་རང་བཞིན་གྱི་རྒྱལ་བའི་ཐུགས་ཆོས་སྐུའི་བདག་ཉིད་དམིགས་བསམ་བརྗོད་པ་ལས་འདས་པ་ལ་མཉམ་པར་འཇོག་པ་སྟེ། མདོར་བྱས་པས། བརྟན་པར་བྱ་བའི་དོན་
དུ་ནི། །གསང་སྔགས་འདི་ནི་བརྗོད་པར་བྱ། ཞེས་སོ། །སྒྱུ་འཕྲུལ་དྲྭ་བ་ལྟར་ན། གླེང་གཞིའི་རྟོགས་བརྗོད་ཀྱི་སྐབས་སུ་ཡབ་དང་ཡུམ་དང་གཉིས་མེད་ཀྱི་རྟོགས་བརྗོད་གསུམ་གྱི་དང་པོ་གདོད་
ནས་གྲུབ་པའི་ཕུང་ཁམས་ལྷའི་རང་བཞིན་ཡིན་པ་གསལ་འདེབས་པ་ལྷག་པའི་ཀུན་རྫོབ་བདེན་པ་སྟེ། འདིར་ལྷག་མོས་ཀྱི་ལྷ་བསྒོམ་པ་དང་དོན་གཅིག ལྷག་པའི་དོན་དམ་བདེན་པ་དང། ལྷག་
མོས་ཀྱི་ལྷ་འོད་གསལ་དུ་བསྡུས་པའི་སྟོང་ཉིད་དང་དོན་གཅིག བདེན་གཉིས་དབྱེར་མེད་དང་ཡུལ་ཡུལ་ཅན་ནམ་བདེ་སྟོང་དབྱེར་མེད་ཀྱི་ཡེ་ཤེས་དང་དོན་གཅིག་འདྲ་མཚུངས་སུ་བཤད་པར་

སྣང་ངོ། །གཉིས་པ་བར་སྲིད་ལོངས་སྐུའི་རྣལ་འབྱོར་ལ་སྦྱང་བྱའི་བར་སྲིད། སྦྱོང་བྱེད་ལོངས་སྐུའི་རྣལ་འབྱོར་གཉིས་ལས། དང་པོ་ནི། གཉིད་དམ་འཆི་བའི་འོད་གསལ་ལུགས་ལྡོག་ཏུ། ཞེས་
པ་ནས། །དབང་པོ་ཀུན་ཚང་ཡིད་ཀྱི་ལུས་གྲུབ་པ། །ཞེས་ཤོ་ལོ་ཀ་གཅིག་གིས་བསྟན། དེ་ལ་དང་པོ་སྒྱུ་འཕྲུལ་ལྟར་ཆོས་ཉིད་འོད་གསལ་གྱི་སྣང་ཆ་དེ་ཉིད་ངོས་མ་ཟིན་ན་གནས་སྐབས་གཉིད་དམ།
མཐར་ཐུག་པ་འཆི་བའི་གནས་སྐབས་གང་ཡིན་ཡང་མཚུངས་ཏེ་རང་བཞིན་གྱི་འོད་གསལ་དེ་སྔར་གྱི་ཀུན་གཞིའི་ངང་དུ་རྨུགས་པ། ལུགས་ལྡོག་ཏུ་སླར་ཡང་ཕྱིར་གསལ་དུ་མཆེད་པས་སྲོག་གི་
རླུང་ཤིན་ཏུ་ཕྲ་བ་དང་ལྷན་ཅིག་པའི་ཀུན་གཞིའི་རྣམ་པར་ཤེས་པ་དེ་ལས། ཡིད་ཉིད་གཅིག་པུར་ཆུ་ལས་ཉ་ལྡང་བ་ལྟར་ལངས་པས་རྨི་ལམ་བར་དོའི་ལུས་སེམས་གྲུབ་པ་དང་། འཆི་སྲིད་ངོས་མ་
ཟིན་ན་ནུབ་པའི་སྐད་ཅིག་ལ་རང་དབུགས་ཆད་དེ་དམར་ཆ་སྣ་བུག་གཡས་ནས་ཁྲག་གམ་ཆུ་སེར་གྱི་རྣམ་པ་ཕྱིར་འབྱུང་ལ། དཀར་ཆ་གསང་ལམ་ནས་འཐོན་པ་དང་དུས་མཚུངས། རིག་པ་མེ་སྟག་

༄༅། །ཡར་བ་བཞིན་དུ། མིག་སོགས་སྒོ་གང་རུང་ནས་འཐོན་པ་དང་ཆོས་ཉིད་བར་དོ་འཆར་བ་ཡིན་ལ། འདི་ལ་ཀ་དག་ཆོས་སྐུའི་འོད་གསལ་དེར་མ་གྲོལ་ན། ནམ་མཁའ་འོད་གསལ་ལ་ཐིམ་
པའི་མཐར་འོད་གསལ་ཟུང་འཇུག་ལ་ཐིམ་པ་ཞེས་སྐད་ཅིག་དེར་ཁྲག་འཐུང་ཁྲོ་བོའི་ལྷ་ཚོགས་རྒྱན་དང་ཆ་ལུགས་སྣ་ཚོགས་པ་མགོ་བརྙན་གྱི་རྣམ་པ་མི་འདྲ་བ་མང་པོ་དང་བཅས་པས་འཇིག་རྟེན་
གྱི་ཁམས་གང་བར་འཆར་ཞིང་ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ལྟ་བུ་འོད་ཟེར་མཚོན་ཆའི་ཆར་འབབས་པ་ལྟ་བུ་སོགས་འཇིགས་རུང་གི་སྣང་བ་ཚད་མེད་པ་འཆར། སྒྲ་རང་སྒྲ་དང་སྐུ་རང་
རྩལ་ཟེར་རང་ཟེར་དུ་ཤེས་ན་གྲོལ་ལ་མ་ཤེས་ན་རབ་ཏུ་སྐྲག་ཅིང་བརྒྱལ། བརྒྱལ་སངས་དུས་གར་སོང་ཆ་མེད་དུ་ཡལ། སླར་ཞི་བའི་ལྷ་ཚོགས་རིམ་གྱིས་འཆར། དེ་ཚེ་རང་ལུས་ཀྱང་འོད་ལུས་ཀྱི་
རྣམ་པ་རུ་ཡོད་སྙམ་བྱེད་ཅིང་ཕྱོགས་མཚམས་སྟེང་འོག་ནམ་མཁས་གར་ཁྱབ་ཏུ་འཇའ་འོད་ལྔ་ལྡན་ཐིག་ལེའི་རྣམ་པ་གྲངས་མེད་པ་རེ་རེའི་ནང་ན། རྒྱལ་བ་རིགས་ལྔ་སེམས་དཔའ་སེམས་མ་ཞི་

བ་རྡོ་རྗེ་དབྱིངས་ཀྱི་ལྷ་ཚོགས་རྣམ་འགྱུར་ཆ་ལུགས་ངོ་མཚར་བ་ལྟ་བས་ཆོག་མི་ཤེས་པ་དཔག་ཏུ་མེད་པ་འཆར་བ་དེ་དག་གི་ཐུགས་ཀ་ནས་འོད་ཀྱི་ཟེར་ཐག་ཤིན་ཏུ་ཕྲ་བ་རེ་རེ་རང་གི་སྙིང་ཁར་ཟུག་
པར་སྣང་བ་དང་། སྣང་བ་དེ་དག་མཐར་རང་ལ་ཐིམ་པར་འགྱུར། དེ་རྗེས་ཟུང་འཇུག་ཡེ་ཤེས་ལ་ཐིམ་པ། ཞེས། རང་གི་སྙིང་ག་ནས་སྟེང་གི་ནམ་མཁར་འོད་མཐིང་དཀར་སེར་དམར་རྣམས་དར་
ཡུག་རྐྱང་བ་ལྟ་བུ་བརྩེགས་མར་སྣང་། དེ་ལ་རང་རང་གི་ཁ་དོག་དང་མཐུན་པའི་འོད་ཀྱི་ཐིག་ལེ་རེ་རེ་ལ་ཡང་ཐིག་ཕྲན་ལྔ་ལྔས་བརྒྱན་པ་ཤར་བའི་སྟེང་ཕྱོགས་སུ་འོད་ལྔ་ལྡན་རྨ་བྱའི་གདུགས་ལྟར་
བཀྲ་བ་འཆར། རྡོ་རྗེ་སེམས་དཔའི་ཁོང་སེང་གི་ལམ་ཞེས་ཡེ་ཤེས་བཞི་སྦྱོར་གྱི་ལམ་ཡིན་ནོ། །དེ་ནས་ཡེ་ཤེས་ལྷུན་གྲུབ་རིན་པོ་ཆེ་ལ་ཐིམ་པ། ཞེས། གོང་གི་འོད་སྣང་དེ་དག་སྟེང་གི་འོད་ལྔ་
གདུགས་ལྟར་སྣང་བ་དེ་ལ་འདུས། སླར་རང་སྣང་གི་སྟེང་ཐམས་ཅད་དུ་ཀ་དག་རིག་སྟོང་མཚོན་པའི་ནམ་མཁའ་སྤྲིན་བྲལ་ལྟ་བུ་ཆོས་སྐུའི་སྣང་བ་དང་། བར་དུ་ལྷུན་གྲུབ་གཟུགས་སྐུ་ཁྲོ་བོའི་ཞིང་

༄༅། །དང་ཞི་བའི་ཞིང་ཁམས་རང་བཞིན་སྤྲུལ་སྐུའི་ཞིང་སོགས་སྣང་། དེའི་འོག་ཏུ་མ་དག་རིགས་དྲུག་གི་འཇིག་རྟེན་གྱི་བཀོད་པ་ཐམས་ཅད་དུས་གཅིག་ཏུ་སྣང་བ་མེ་ལོང་གི་གཟུགས་བརྙན་
ལྟར་བཀྲ་ལམ་མེ་འཆར། འདི་སྐབས་གང་ཟག་དེ་ལ་མངོན་ཤེས་རྗེས་དྲན་དྲུག་གཟུངས་དང་ཏིང་ངེ་འཛིན་རྣམས་རང་བཞིན་གྱི་འཆར་བ་ཆོས་ཉིད་ཡིན་ལ། སྔར་ཤེས་དང་མི་ཤེས་པའི་ཆོས་ཀྱི་
རྣམ་གྲངས་མང་པོ་ཡང་རྒྱུད་ལ་འཆར་ལ། འདི་སྐབས་སུ་གདམས་པའི་གནད་དྲན་ཅིང་། ཉམས་ལེན་གྱིས་སླེབ་ན་ངེས་པར་གྲོལ་ལོ། །གོམས་ཤུགས་ཆུང་ནས་མ་གྲོལ་ན་སྲིད་པ་བར་དོ་རྨི་ལམ་
གྱི་སྣང་བ་ཙམ་ཞིག་མཐོང་ནས། སླར་རང་བཞིན་སྤྲུལ་སྐུའི་ཞིང་དུ་དབུགས་དབྱུང་ཏེ་ས་ལམ་མྱུར་ཏུ་བགྲོད་ནས་འཚང་རྒྱ་བར་གསུངས་སོ། །བར་སྲིད་ནི། རང་བཞིན་གནས་ལུགས་ཀྱི་འོད་
གསལ་ཤར་བ་ལ་མ་གྲོལ་ན། སླར་མ་རིག་པ་ཁྱབ་བྱེད་ཀྱི་རླུང་ལས། རླུང་གི་རླུང་ཚུར་བྱུང་། དེ་ལས་མེའི་རླུང་དང་། དེ་ལས་ཆུ་རླུང་། དེ་ལས་ས་རླུང་སྟེ། འཁོར་བ་འདུ་བྱེད་པ་དང་། རྣམ་

པར་ཤེས་པ་འོད་གསལ་དུ་སོང་བས་གཏི་མུག་ལས་གྱུར་པའི་རྟོག་པ་བདུན་པོ་ལངས། དེ་ལས་འཁྲུལ་རྟོག་ཇེ་རག་ཏུ་སོང་བས་འདོད་ཆགས་ཀྱི་རྟོག་པ་བཞི་བཅུ་དང་། ཞེ་སྡང་གི་རྟོག་པ་སོ་གསུམ་
པོ་ཐམས་ཅད་ལངས་ཤིང་། ཁམས་ལྔའི་རླུང་དང་རྣམ་ཤེས་ཟུང་འབྲེལ་དུ་གྲུབ་པའི་མཐུ་ལས། ཡིད་ཀྱི་ལུས་དབང་པོ་ཀུན་ཚང་བའི་སྣང་བ་ཅིག་ཏུ་ཤར་ཏེ། ལུས་ལ་འོད་ཅུང་ཟད་དང་ལྡན་པ། ཟས་
སུ་དྲི་ཟ་ཞིང་གཞན་སེམས་ཤེས་པའི་མངོན་ཤེས་ཕྲ་མོ་ཡོད་པ། མའི་མངལ་དང་རྡོ་རྗེ་གདན་མ་གཏོགས་སྟོང་གསུམ་ཀུན་ཏུ་ཡིད་ལ་བསམ་ཙམ་གྱི་བགྲོད་ཐུབ་པ། མངོན་ཤེས་ཅན་དང་རང་རིགས་
མཐུན་པའི་བར་དོའི་འགྲོ་བ་རྣམས་ཕན་ཚུན་མཐོང་ལ་ལུས་ཅན་གཞན་གྱི་མི་མཐོང་བ་དེ་སྐབས་ན། རང་གི་སྔར་གྱི་རོ་སོགས་མཐོང་ཡང་ད་དུང་རང་ཉིད་ཤི་བ་ནི་མི་ཤེས་ལ། རང་གི་ཁང་ཁྱིམ་ནོར་
རྫས་ཡོ་བྱད་སོགས་ལ་ཞེན་པ་ཆེན་པོས་བདག་བཟུང་བྱེད་ཅིང་། གྲོགས་དང་ཉེ་འཁོར་རྣམས་ཀྱི་རང་ཉིད་ཀྱི་དངོས་པོ་ལོངས་སྤྱོད་པ་སོགས་ལ་འཕང་སེམས་ཁོང་ཁྲོ་སོགས་བྱེད་ཀྱང་ཁོང་ཤུལ་དུ་

༄༅། །ཡོད་པ་རྣམས་ཀྱིས་ནི་མི་ཤེས། ནང་གི་དྭངས་མ་དཀར་དམར་མེད་པའི་གནད་ཀྱིས་གང་དུ་ཕྱིན་ཀྱང་ཉི་ཟླའི་སྣང་བ་མེད། བཀྲེས་སྐོམ་གྱི་རབ་ཏུ་གདུང་ཀྱང་བཟའ་བཏུང་མ་བསྔོས་པ་
ལ་སྤྱོད་དབང་མེད་པ་དང་། སྣང་མུན་འོད་ཀྱི་བར་དོ་ཟེར་རྟེན་གཞི་ལུས་དངོས་མེད་པའི་གནད་ཀྱིས་བྱ་སྒྲོ་རླུང་གིས་ཁྱེར་བ་ལྟར་རང་དབང་མེད་པར་ཡད་ཡུད་ཕྱད་ཕྱོད་དུ་འཁྱམས་ཤིང་སྡུག་བསྔལ་
གྱི་ཚོར་བ་གཞན་ལས་རག་པ་འབྱུང་། ངེས་པའི་རྟགས་ལྔ་མ་ངེས་པའི་རྟགས་དྲུག འཇིག་པའི་སྒྲ་བཞི། ཡ་ང་བའི་གཡང་ས་གསུམ་སོགས་ཤར་བ་དེ་ལྟ་བུའི་བར་དོའི་ལུས་དབང་པོ་སྒོ་ལྔ་ཀུན་
ཚང་བ་ཡིད་ཙམ་གྱི་ལུས་བར་སྲིད་གྲུབ་པ་དེ་སྦྱང་བྱ། གསང་འདུས་ལྟར། དེ་ཡང་འཆི་བ་འོད་གསལ་གྱིས་བཞོན་པར་གྱུར་པའི་རླུང་གི་ཉེར་ལེན་དང་སེམས་ཀྱི་ལྷན་ཅིག་བྱེད་རྐྱེན་ལ་བརྟེན་ནས་
འཛམ་བུའི་གླིང་བའི་མིར་སྐྱེ་འགྱུར་གྱི་བར་དོ་རླུང་གི་ལུས་ཅན་བཞིན་ལག་གི་རྣམ་པ་ཅན། ཕུང་པོ་རྙིང་པ་ལས་ལོགས་སུ་ཕྱེ་བའི་ཚུལ་གྱི་དངོས་གནས་ལ་གྲུབ་པ་དེ་འབྱུང་ཞིང་། དེ་དང་མཉམ་

དུ་གཉིད་དམ་འཆི་བ་གང་ཡིན་ཡང་འོད་གསལ་ལས་ལུགས་ལྡོག་ཏུ་ཉེར་ཐོབ་ནས་སྨིག་རྒྱུའི་བར་གྱི་རྟགས་རྣམས་འབྱུང་ལ། འཆི་བ་འོད་གསལ་འགགས་པ་བར་དོའི་ལུས་གྲུབ་པ། ལུགས་ལྡོག་
གི་ཉེར་ཐོབ་སྐྱེས་པ་དུས་མཉམ་དུ་འབྱུང་ངོ་། །སླར་ཡང་མཆེད་པ་ཀུན་གཞིའི་རྣམ་ཤེས་ལས། ཡིད་ཉིད་གཅིག་པུར་ལངས་པས་གཉིད་ཡིན་ན་རྨི་ལམ་གྱི་སེམས་དང་། འཆི་བ་ལ་བར་དོའི་ལུས་
དབང་པོ་ཀུན་ཚང་བ། ཡན་ལག་སོགས་གཅིག་ཆར་རྫོགས་པ་ཐོག་མེད་དུ་འགྲོ་བ་ལས་ཀྱི་རྫུ་འཕྲུལ་ཅན་གྱི་ཡིད་ཀྱི་ལུས་སུ་གྲུབ་པའོ། །གཉིས་པ་སྦྱོང་བྱེད་ལོངས་སྐུའི་རྣལ་འབྱོར་ནི། དེ་མཚུངས་
སྐད་ཅིག་མངོན་བྱང་ལྔ་ལས་ནི། །དང་པོའི་མགོན་པོ་ལེགས་པར་བསྐྱེད་པའི་ཚུལ། །བར་དོ་སྒྱུ་ལུས་ལོངས་སྐུར་ལྡང་བར་ཤོག །ཅེས་ཚིག་རྐང་གསུམ་གྱིས་བསྟན་ལ། དེ་བཞིན་ཉིད་མ་རྟོགས་པའི་
འགྲོ་བ་ལ་སྦྱོང་བྱེད་དེ་དང་མཚུངས་པའི་འཛིན་མེད་སྒྱུ་མ་ལྟ་བུའི་སྙིང་རྗེ་མཁའ་ཁྱབ་ཏུ་བསྒོམ་པ་དེ་ཡང་ནམ་མཁའི་དབྱིངས་དག་པ་ལས་གློ་བུར་དུ་འཇའ་ཚོན་གྱི་རྣམ་པར་ཤར་བ་ཡང་། ནམ་མཁའི་

༄༅། །ཆོ་འཕྲུལ་ཙམ་ལས་བདེན་པར་མ་གྲུབ་པ་བཞིན་དུ། སྟོང་ཉིད་དེ་བཞིན་ཉིད་ཀྱི་གནས་ལུགས་དེའི་ངང་ན་འཁོར་འདས་གཉིས་སུ་མེད་པ་དེའི་ངང་ལས་མ་གཡོས་བཞིན་དུ་སྐད་ཅིག་
གིས་མངོན་པར་བྱང་ཆུབ་པ་ལྔ་ལས་ནི། དང་པོའི་མགོན་པོ་ཀུན་ཏུ་བཟང་པོ་རིགས་དྲུག་པའི་བདག་ཉིད་རྡོ་རྗེ་འཆང་དུ་ལེགས་པར་བཞེངས་ཤིང་བསྐྱེད་པའི་ཚུལ་དང་མཐུན་པར་བར་དོ་སྒྱུ་མའི་
ལུས་དེ་ལོངས་སྐུར་ལྡང་བའི་ཐབས། རྨི་ལམ་སྒྱུ་མའི་ལུས་ཀྱི་རྩལ་སྦྱང་མཐར་ཕྱིན་ནས་ཡི་དམ་ཀྱི་ལྷའི་སྐུར་བཞེང་པ་ལ་བསླབ་པ་དང་ཆོས་མཚུངས་པས། སྒྱུ་མ་ལྟ་བུའི་སེམས་ཅན་རྣམས་འཁྲུལ་
སྣང་སྒྱུ་མ་ལ་བདེན་པར་བཟུང་ནས་འཁྲུལ་ཏེ་འཁོར་བའི་གནས་སུ་རང་དབང་མེད་པར་འཁྱམ་པའི་འགྲོ་བ་འདི་དག་སྡུག་བསྔལ་ལས་བསྒྲལ་བར་བྱའོ་སྙམ་དུ། རིགས་དྲུག་གི་བསྡུས་པའི་སེམས་
ཅན་གྱི་ཁམས་ཐམས་ཅད་ལ་ཀུན་ཏུ་ཁྱབ་པའི་སྙིང་རྗེ་འཛིན་མེད་སྒྱུ་མ་ལྟ་བུར་བསྒོམ་པ་ནི། སྙིང་རྗེ་སྒྱུ་མའི་རྣལ་འབྱོར་ཏེ། ལམ་དེ་བསྒོམ་པས་མར་བར་དོའི་ཡིད་ལུས་སྒྱུ་མ་ལྟ་བུའི་བག་ཆགས་

དག་པར་བྱེད། ཡར་ཆོས་སྐུ་སྤྲོས་བྲལ་ལས་ལོངས་སྐུ་མཚན་དཔེའི་བརྒྱན་པའི་རིགས་ཀྱི་ནུས་པ་གསོས་ཐེབས་པའི་འབྲས་བུ་རྫོགས་པར་བྱེད། བར་དུ་སྙིང་རྗེ་སྒྱུ་མའི་ལམ་དེ་བསྒོམ་པའི་དོན་
གྱི་འོད་གསལ་ལས་ལྷ་སྐུར་ལྡང་བའི་མཚམས་སྦྱོར་སྙིང་རྗེ་ཆེན་པོ་རྒྱུད་ལ་སྐྱེ་བའི་གཞི་འདིང་བས་ལམ་གོང་མ་རྫོགས་རིམ་གྱི་སྨིན་བྱེད་དུ་འགྲོ་ལ། དེ་ཡང་སྙིང་རྗེ་སྒྱུ་མ་ཀུན་རྫོབ་དང་སྟོང་པ་
ཆེན་པོ་དོན་དམ་འོད་གསལ་གཉིས་དབྱེར་མི་ཕྱེད་པར་ཟུང་དུ་འཇུག་པའི་དུས་དེ་ཉིད་ནས། རང་གི་ལུས་རླུང་སེམས་ཙམ་ལས་གྲུབ་པ་གཟུགས་བརྙན་ལྟར་གསལ་ལ་རྫོགས་པ་ནམ་མཁའི་འཇའ་
ཚོན་ལྟ་བུའི་ཀུན་རྫོབ་ཀྱི་བདེན་པ་སྒྱུ་མའི་སྐུ་དང་དོན་དམ་འོད་གསལ་གྱི་ཡེ་ཤེས་ཐུགས་དང་མི་ཕྱེད་པའི་ཟུང་འཇུག་དེ་ཉིད་བར་དོ་སྒྱུ་ལུས་ལོངས་སྐུར་ལྡང་བའམ་ལམ་དུ་ཁྱེར་བའི་རྣལ་འབྱོར་
མངོན་དུ་བྱེད་པར་ཤོག་ཅིག་ཅེས་པའོ། །གསང་བ་འདུས་པ་ལྟར་ན། བར་དོའི་ལུས་གྲུབ་ཚུལ་དེ་དང་ཆོས་མཚུངས་པར་སྐད་ཅིག་གིས་མངོན་བྱང་ལྔ་ལས་དང་པོའི་མགོན་པོ་ལེགས་པར་བསྐྱེད་

༄༅། །པའི་ཚུལ་ཏེ། མདོར་བྱས་ལས། ནམ་མཁའི་དབྱིངས་ཀྱི་དབུས་གནས་པར། །ཉི་མའི་དཀྱིལ་འཁོར་བསྒོམ་པར་བྱ། །སྔགས་པས་ཀྱང་ནི་དེ་སྟེང་དུ། །ཟླ་བའི་དཀྱིལ་འཁོར་རྣམ་།
པར་བསམ། །དེར་ཡང་པདྨ་འདབ་མ་བརྒྱད། །ཁ་དོག་དམར་པོ་བསྒོམ་པར་བྱ། །པདྨའི་སྟེང་དུ་སྔགས་ཆེན་པོ། །ཡི་གེ་གསུམ་ཡང་བསྒོམ་པར་བྱ། །སྔགས་དང་པདྨ་ཉི་མ་དག །ཟླ་བའི་དཀྱིལ་
འཁོར་ལ་ཞུགས་པས། །ཟླ་བའི་དཀྱིལ་འཁོར་ཀུན་རྫོབ་པ། །བྱང་ཆུབ་སེམས་སུ་རྣམ་པར་བརྟགས། །རྒྱུ་དང་མི་རྒྱུ་ཐམས་ཅད་ཀྱང་། །དེ་ཉིད་དུ་ནི་རྣམ་བསམ་ཞིང་། །བརྟན་པར་བྱ་བའི་དོན་དུ་
ནི༑ ༑གསང་སྔགས་འདི་ནི་བརྗོད་པར་བྱ། །ཞེས་པ་ལྟར། འཆི་བ་ཆོས་སྐུ་སྤྲོས་བྲལ་གྱི་སྟོང་ཆེན་ནི་དེ་བཞིན་ཉིད་ལ་མངོན་པར་བྱང་ཆུབ་པའོ། །སྔར་གྱི་གདན་དབུས་མའི་སྟེང་དུ་ཧཱུྃ་ལས་བྱུང་
བའི་ཉི་ཟླའི་དཀྱིལ་འཁོར་དེའི་དབུས་སུ་ཨོཾ་ལས་བྱུང་བའི་ཟླ་བའི་དཀྱིལ་འཁོར། དེའི་སྟེང་དུ་ཨཱཿ ལས་བྱུང་བའི་པདྨ་དམར་པོ་འདབ་མ་བརྒྱད་པའི་ལྟེ་བར་ཨོཾ་ཨཱཿཧཱུྃ་གི་ཡི་གེ་གསུམ་སྟེང་དུ་

བརྩེགས་པར་གྱུར། དེ་ཐམས་ཅད་གཅིག་ཏུ་འདྲེས་པ་ལས་ཟླ་བའི་དཀྱིལ་འཁོར་ཆ་ཤས་ཐམས་ཅད་ཡོངས་སུ་རྫོགས་པ་གཅིག་ཏུ་གྱུར། དེ་ལས་འོད་ཟེར་འཕྲོས་པས་ཕྱོགས་བཅུའི་རིགས་ལྔ་སྤྱན་
དྲངས་སྟེ་དེ་ལ་ཐིམ་པར་བསམ། དེ་ནི་ས་བོན་ལ་མངོན་པར་བྱང་ཆུབ་པའོ། །དེ་ཡོངས་སུ་གྱུར་པ་ལས་རང་ཉིད་དང་པོའི་མགོན་པོ་ཁྱབ་བདག་རིགས་དྲུག་པ་ཀུན་ཏུ་བཟང་པོ་སྐུ་མདོག་དཀར་
པོ་དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་དུ་གྱུར། དེ་ནི་
སྐུ་ཡོངས་སུ་རྫོགས་པ་ལ་བྱང་ཆུབ་པའོ། །ཞེས་པས་བར་དོའི་ལུས་གྲུབ་པ་དང་མངོན་བྱང་ཇི་ལྟར་མཚུངས་སོ་ཞེ་ན། སྟོང་པའི་ངང་ལས་ཉི་ཟླ་པདྨ་གསུམ་བསྒོམ་པ་ནི་འཆི་བ་འོད་གསལ་ལས་
ལུགས་ལྡོག་སྣང་བ་གསུམ་དང་ཆོས་མཐུན། དེ་གསུམ་བསྐྱེད་པའི་ཡི་གེ་གསུམ་པོ་ནི་སྣང་བ་གསུམ་པོ་བསྐྱེད་པའི་རླུང་གསུམ་དང་ཆོས་མཚུངས། དེ་གསུམ་སྟེང་གི་ཡི་གེ་གསུམ་པོ་ནི་སྣང་བ་

༄༅། །གསུམ་གྱི་བཞོན་པའི་རླུང་དང་ཆོས་མཐུན། དེ་ཐམས་ཅད་གཅིག་ཏུ་འདྲེས་པ་ནི་གཞི་དུས་ཀྱི་ཤིན་ཏུ་ཕྲ་བའི་རླུང་སེམས་ངོ་བོ་དབྱེར་མེད་དུ་གནས་པ་ཆོས་མཐུན། དེ་ལ་ཟླ་དཀྱིལ་
ཡོངས་སུ་རྫོགས་པ་དང་། དེ་ལས་འོད་འཕྲོས་སྣོད་བཅུད་ཐམས་ཅད་ཟླ་བ་ལ་ཐིམ་པ་ནི་ཕྲ་བའི་རླུང་སེམས་དབྱེར་མེད་དེ་སྣོད་བཅུད་ཀྱི་རྩ་བ་ཡིན་པ་དང་ཆོས་མཐུན། ཟླ་བའི་སྟེང་དུ་ཡི་གེ་གསུམ་
བསྒོམ་པ་དང་། སྤྲོ་བསྡུ་དང་། རྡོ་རྗེ་དང་། དེ་ལས་དང་པོའི་མགོན་པོ་བསྐྱེད་པ་རིམ་བཞིན་བར་དོའི་ངག་བྱ་བ་ཡིད་ལུས་གྲུབ་པ་རྣམས་དང་ཆོས་མཐུན་མཚུངས་པ་ཡིན་ནོ། །དེ་ལྟར་བསྒོམ་པས་
བར་དོའི་སྒྱུ་མའི་ལུས་དེ་ལོངས་སྐུ་ལྷའི་སྐུར་ལྡང་བར་ཤོག་ཅིག་ཅེས་པའོ། །དེ་ནི་བར་དོ་ལོངས་སྐུའི་ཉམས་ལེན་ཞེས་བྱ་བ་སྟེ། སྒྱུ་འཕྲུལ་དྲྭ་བ་ལྟར་གྱི་སྙིང་རྗེ་སྒྱུ་མའི་རྣལ་འབྱོར་ཀུན་སྣང་གི་
ཏིང་འཛིན་ནི། སྤྱིར་སྒྱུ་མའི་དངོས་པོ་དྲུག་ཏུ་ཡོད་པའི་ལོག་རྟོག་སྒྱུ་མའི་ཡུལ་ལ་སྙིང་རྗེ་བསྐྱེད་པ་དང་། ཕྱག་རྒྱ་སྒྱུ་མ་རྣམས་དང་འདིར་དང་པོའི་མགོན་པོ་བསྐྱེད་པ་དོན་གཅིག་གོ །གསུམ་པ་ལ།

སྦྱང་བྱའི་སྐྱེ་སྲིད་སྦྱོང་བྱེད་སྤྲུལ་སྐུའི་རྣལ་འབྱོར་གཉིས་ལས། དང་པོ་ནི། སླར་ཡང་སད་པའི་གནས་སྐབས་ཉིན་སྣང་དུ། །གདན་གསུམ་ལྷ་ཡི་སྐུ་རུ་ངེས་བྱས་ནས། །བར་དོའི་ལུས་དེ་མ་ཡི་
མངལ་དུ་ནི། །ཞུགས་ཚུལ། ཞེས་པས་བསྟན་ལ། དེ་ནས་སྣང་བ་སླར་ཡང་ཕྱི་ཡུལ་ལྔ་སྣང་བ་མ་འདྲེས་པ་བཀྲ་ལམ་གྱི་སད་པའི་གནས་སྐབས་ཉིན་མོའི་སྣང་བ་ཁོར་ཡུག་ཐམས་ཅད་དུ་ནི་བར་
སྲིད་ཀྱི་ལུས་མའི་མངལ་དུ་ཉིང་མཚམས་སྦྱོར་བའི་བག་ཆགས་སྦྱོང་ཕྱིར། འཁོར་བའི་འདྲ་འབག་དང་མཐུན་པའི་བསྐྱེད་རིམ་གོང་དུ་བཤད་པ་ལྟར་ལ། འདིར་འཆད་བྱའི་དངོས་བསྟན་ནི་ཕུང་
ཁམས་གཉིས་གཤེགས་པ་གཤེགས་མ། སྐྱེ་མཆེད་སེམས་དཔའ་སེམས་མ། ཡན་ལག་ཁྲོ་བོ་ཁྲོ་མོའི་གདན་ཏེ་གདན་གསུམ་ཚང་བའི་ལྷ་ཡི་སྐུ་རུ་རྣལ་འབྱོར་པ་རང་གིས་ངེས་པར་བྱས་ནས། བར་
དོའི་ཡིད་ལུས་དེ་མའི་མངལ་དུ་ཞུགས་མ་རག་འཇུག་ཀའི་སྲིད་བཅས་ཀྱི་ཤེས་པ་མངལ་དུ་ཞུགས་ཚུལ་ཕ་མའི་ཁུ་ཁྲག་གི་དབུས་སུ་བར་དོའི་རྣམ་ཤེས་ཞུགས་པ་ལ་ལུས་ངག་ཡིད་གསུམ་གྱི་རྟེན་

༄༅། །ཁུ་རྡུལ་རླུང་གསུམ་བསྐྱེད་དེ། དེ་ལ་ཕ་མ་གཉིས་ཀྱི་རེག་པ་སྲ་བ་དེ་ཉམས་སུ་མྱོང་བས་སའི་ཁམས་གྲུབ། དེ་བཞིན་དུ་བྱང་སེམས་ཁུ་བ་གཤེར་བའི་རང་བཞིན་ལས་ཆུ། གཡོ་ཞིང་
བསྐྱོད་པ་ལས་དྲོད་སྐྱེས་པ་མེ། རྩ་གནས་ཐམས་ཅད་ནས་བྱང་སེམས་གཡོ་བ་རླུང་། བདེ་བ་ནམ་མཁའི་ཁམས་ཏེ་རྣམ་པར་ཤེས་པ་འབྱུང་ལྔ་ཡེ་ཤེས་ཀྱི་ཁམས་དང་དྲུག་འདུས་པ་ལས་ལུས་འགྲུབ་
པར་བྱེད་དེ། དེ་ཡང་ཞག་བདུན་ཚན་རེ་རེ་ལ་ཆགས་པ་དང་བཤིག་པ་སོགས་འབྱུང་ལྔས་བྱ་བ་བྱེད་པའི་ཞག་བདུན་ཕྲག་བཞི་ལས་རིམ་པར་མེར་ནུར་ཏར་གོར་གྱི་གནས་སྐབས་བཞིས་ཞག་ཉེར་
བརྒྱད། དེ་ནས་བདུན་ཕྲག་ལྔ་བ་འཁྲང་གྱུར་གྱི་ཞག་དང་པོ་མ་དང་འབྲེལ་བའི་ལྟེ་བ་རང་སོར་ཕྱེད་དང་། བཅུ་གསུམ་གྱི་ཚད་དང་ལྡན་པའི་དབུ་མ་ཆགས་ཏེ། ནང་དུ་སྟོང་རླུང་དང་སྟེང་འོག་གི་
སྣ་གཉིས་སུ། དཀར་དམར་གྱི་ཐིག་ལེ་དང་བཅས་པ་ཐུན་ཞག་གཉིས་པ་རླུང་བཅུའི་སྙིང་གའི་རྩ་འཁོར་ཆགས་ཤིང་། དེ་ནས་ཞག་རེ་ལ་རྩ་ཉིས་བརྒྱ་རེ་ཆགས་པས་མངལ་གྱི་ཟླ་བ་དང་ཕྱི་རོལ་གྱི་

བཞི་སྟེ་ཟླ་བ་བཅུ་གཉིས་གྱི་བར་རྩ་འཕེལ་བས་རོ་རྐྱང་དབུ་གསུམ་གྱི་རིག་འཛིན་པའི་རྩ་སྟོང་ཕྲག་གཉིས་རེ་བསྡོམ་པས་སྟོང་ཕྲག་བདུན་ཅུ་རྩ་གཉིས་འགྱུར་ཏེ། སྡོམ་འབྱུང་ལས། ལུས་ཀྱི་རྗེས་
སུ་འགྲོ་བའི་རྩ། །སྟོང་ཕྲག་བདུན་ཅུ་རྩ་གཉིས་བརྗོད། །ཞེས་སོ། །དེ་ཡང་ལྟེ་འཁོར་ཆགས་ནས་ཉའི་རྣམ་པར་འགྱུར་ལ་དེ་ནས་རིམ་པར་ཡན་ལག་དོད་པ་དང་། རྐང་ལག་རྫོགས་པའི་གནས་སྐབས་
གཅིག་པོར་རུས་སྦལ་ཞེས་གཉིས་སུ་ཕྱེ་ལ། དེ་ནས་བརྩམས་ཏེ་ཇི་སྲིད་བཙའ་བའི་ཉིན་ཞག་ལ་ཐུག་གི་བར་དུ་སྦལ་བའམ་ཕག་པའི་གནས་སྐབས་ཞེས་བྱ་ཞིང་། དེ་ཡང་རིམ་པར་ཚིགས་རྣམས་
ཀྱི་བར་རྩའི་འཁོར་ལོ་དང་ཤ་ཁྲག་རུས་ཚིགས་དང་བཅས་པ་རྣམས་ཆགས་ཏེ། དེ་ཡན་ཆད་བརྒྱལ་བ་ལྟར་སྣང་མེད་དུ་གནས་ལ། ཟླ་བ་དྲུག་པ་ནས་ཡིད་ཀྱི་རྣམ་ཤེས་སྐྱེ་ཞིང་སྔོན་གྱི་སྐྱེ་བ་དྲན་པ་
སོགས་ཚོར་བ་མྱོང་། བདུན་པ་ནས་སྐྲ་དང་བ་སྤུ་སོགས་སྐྱེ་ཞིང་། རྟེན་རྣམས་ཀྱང་འགྲུབ། བརྒྱད་པ་ལ་དབང་པོ་རྫོགས་ནས་བཀྲེས་སྐོམ་དང་བཤང་གཅི་འབྱུང་། དགུ་བའི་མཐར་སྡུག་བསྔལ་

༄༅། །ཞིང་སྐྱོ་བ་སྐྱེ་བ་སྟེ། དེ་ལྟར་ཟླ་དགུ་ཞག་བཅུ་ནས་བཙས་པ་སྟེ། དེ་ལྟར་ཉི་ཟླ་ཁ་སྦྱོར་ལས། དེ་ནས་མངལ་གྱི་སྒོར་ཚུད་ནས། །ཕ་དང་མ་ཡི་རྒྱུ་རྐྱེན་ལས། །མེར་མེར་པོ་དང་ནུར་།
ནུར་པོ། །ཏར་ཏར་པོ་དང་གོར་གོར་པོ། །འཁྲང་གྱུར་ཉ་ཡི་རྣམ་པ་དང་། །རུས་སྦལ་བཞིན་དང་སྦལ་བ་བཞིན། །དེ་ལྟར་ཞག་ནི་བདུན་ཕྲག་བརྒྱད། །ལྟེ་བ་ལས་ནི་ལུས་རྣམས་བསྐྱེད། ཟླ་དགུ་
དེ་བཞིན་ངོ་བཅུ་ནས། །ལུས་རྫོགས་མ་ཡི་མངལ་ནས་ཐོན། །ཞེས་སོ། །ཞར་ལ་སེམས་ཅན་རྣམས་གང་དུ་སྐྱེ་བའི་སྣོད་འཇིག་རྟེན་ཆགས་པའི་ནམ་མཁའི་ཁམས་དང་། ཆགས་པར་འགྱུར་བའི་
རྒྱུའི་གཙོ་བོ་ནི། དབུ་མ་འཇུག་པ་ལས། སེམས་ཉིད་ཀྱིས་ནི་སེམས་ཅན་འཇིག་རྟེན་དང་། །སྣོད་གྱི་འཇིག་རྟེན་སྣ་ཚོགས་ཤིན་ཏུ་བཀོད། །འགྲོ་བ་མ་ལུས་ལས་ལས་སྐྱེས་པར་གསུངས། །ཞེས་
པས་སྤྱིར་སེམས་དང་བྱེ་བྲག་ཏུ་ལས་མཐུན་པར་བསགས་པའི་སེམས་ཅན་སྤྱི་མཐུན་གྱི་ལས་ཀྱིས་བག་ཆགས་སེམས་ལ་བགོས་པ་ཡུལ་སྣང་གྱུར་ལས་མཐུན་པའི་ངོར་ཐུན་མོང་དུ་སྨིན་པས་འབྱུང་

བཞིའི་དཀྱིལ་འཁོར་རི་རབ་དང་བཅས་པ་གྲུབ་ནས་སེམས་ཅན་གང་དུ་རྒྱུ་ཞིང་ལོངས་སྤྱོད་པའི་གནས་སུ་གྱུར་པ་ཡུལ་དང་ཁང་ཁྱིམ་ལ་སོགས་པའི་ཞེན་རྟོག་ནི་སྦྱང་བྱ་ཡིན་ནོ། །གཉིས་པ་ནི།
དང་པོའི་མགོན་པོ་མི་བསྐྱོད་པའི། སྐུ། སོགས་ནས། སྐྱེ་བ་སྤྲུལ་སྐུའི་རྣལ་འབྱོར་ལམ་བྱེད་ཤོག །ཅེས་ཚིག་བཅད་གཅིག་དང་རྐང་པ་གསུམ་གྱིས་བསྟན། དང་པོའི་མགོན་པོ་མི་བསྐྱོད་པ་ལ་
སོགས་པའི་བསྐྱེད་རིམ་སྒྱུ་མ་ལྟ་བུའི་ལྷ་སྐུར་ཆོས་སྐུ་ལས་བཞེངས་བའི་སྐུ་གདན་དབུས་སུ་བབ་དེ་ལ་དང་པོ་མགོན་པོ་མི་བསྐྱོད་པའི་སྤྱི་བོ་ནས་སྐུ་ལ་ཞུགས་པས་རྡོ་རྗེ་སེམས་དཔའི་རྣལ་འབྱོར་
སེམས་བསྐྱེད་པར་བྱའོ། །དེ་རྒྱས་པར་སྒྱུ་འཕྲུལ་ལྟར་རྟེན་གཞལ་ཡས་ཁང་ལོངས་སྐུའི་གླེང་གཞིར་བཤད་པ་ལྟར་བསྒོམ་པས་མ་དག་པའི་ཕྱི་སྣོད་དུ་ཞེན་པའི་རྟོག་པ་སྦྱངས་ཤིང་བག་ཆགས་དག་
པར་བྱེད། ཡར་སངས་རྒྱས་ཀྱི་ཞིང་ཁམས་རྣམ་པར་དག་པ་དེའི་རིགས་ཀྱི་ནུས་པ་གསོས་ཐེབས་པ་དང་འབྲས་བུ་རྫོགས་པར་བྱེད། བར་དུ་འབྱུང་བ་རིམ་བརྩེགས་གཞལ་ཡས་ཁང་དང་བཅས་པའི་

༄༅། །ཏིང་ངེ་འཛིན་གྱི་ལམ་དེ་བསྒོམ་པས། འབྱུང་བ་རིམ་བརྩེགས་རི་རབ་དང་བཅས་པ་ནི་རྩ་འཁོར་ལོ་ལྔ་དང་དབུ་མ། དཀྱིལ་འཁོར་གྱི་སྟེང་ཉིད་རྒྱ་གྲམ་ན་རྩ་འཁོར་གྱི་ལྟེ་བའི་ཐིག་ལེ་དེ་
རྣམས་དང་རོ་གཅིག་ཏུ་འདྲེས་པའི་སེམས་གསལ་བདེ་བའི་ཆ་ནི་གཞལ་ཡས་ཏེ། དེ་ཉིད་ལེགས་པར་བསྒོམ་པས་རྩ་རླུང་ཐིག་ལེ་རྣམས་མཉེན་ཅིང་དུལ་ནས་རྫོགས་རིམ་གྱི་ཡེ་ཤེས་རྒྱུད་ལ་སྐྱེ་བའི་
གཞི་འདིང་བས་དེའི་སྨིན་བྱེད་དུ་འགྲོ། བར་སྲིད་དེ་མངལ་ལ་སོགས་སུ་འཇུག་མ་ཐག་གི་རླུང་སེམས་དེ་གང་གིས་སྦྱོང་ན། གསང་སྙིང་ལས། ཨ། རབ་ཏུ་བརྟན་གྱུར་ཨ་དཀར་ལས། །ཤིན་ཏུ་ཕྲ་
བའི་ཨ་རྣམས་སྤྲོས། །ཕྱོགས་བཅུར་གང་བར་གསལ་གྱུར་ནས། །བསྡུས་ཀྱང་འཕེལ་འགྲིབ་མེད་པར་བསྟན། ཞེས་པས། སྟོང་ཉིད་སྙིང་རྗེ་ཟུང་དུ་འཇུག་པའི་རང་རིག་ཨ་དཀར་པོ་གསལ་བརྟན་
གྱི་ཚད་བརྒྱད་དང་ལྡན་པར་བསྒོམ་པ་ཕྲ་བ་ཡིག་འབྲུ་ལ་བསླབ་པའོ། །བར་དོའི་རླུང་སེམས་ཕ་མའི་ཁུ་ཁྲག་གི་དབུས་སུ་ཞུགས་པ་ནས་མངལ་གནས་སྔ་ཕྱི་བཙས་པའི་བར་རྣམས་གང་གིས་སྦྱང་

ན༑ ཕྱག་རྒྱ་གཅིག་པའི་ལམ་རགས་པ་ལྷ་སྐུ་ལ་བསླབ་པའི་རྣལ་འབྱོར་བྱ་བས་སྦྱོང་ལ། དེ་ཡང་གཞལ་ཡས་ཁང་གི་དབུས་སུ་གདན་ཉི་མས་རྡུལ་ཟླ་བའི་ཁུ་བ། ས་བོན་ཨ་ཡིག་གདན་དུ་བབས་པ་
བར་དོའི་རྣམ་ཤེས་ཏེ་མངལ་དུ་ཁུ་རྡུལ་སེམས་གསུམ་འདྲེས་པ་ཕ་མའི་འདུ་འཕྲོད་ཀྱི་འགྱུར་བས་ཁམས་ལྔ་ཉམས་སུ་མྱོང་བ་ནི། རིགས་སོ་སོའི་ས་བོན་ཕྱག་མཚན་དུ་གྱུར་པས་མཚོན་པའོ། །འོད་
ཟེར་སྤྲོ་བསྡུ་ནི་མངལ་དུ་ལུས་ཆགས་པའི་ཚེ་ལུས་དེ་ཉིད་རླུང་གིས་འཕེལ་བར་བྱེད། མེས་སྨིན། ཆུས་སྡུད། བསྡུས་པ་དེ་ཡང་སས་སྲ་བར་བྱེད། ནམ་མཁས་དེ་ཐམས་ཅད་ཀྱི་གོ་ཕྱེ་བས་ཕུང་
ཁམས་སྐྱེ་མཆེད་གྲུབ་པ་སྦྱོང་། མངལ་ནས་ཕྱིར་བཙས་པ་སྐུ་ཡོངས་སུ་རྫོགས་པར་བསྐྱེད་པ་དེས་སྦྱོང་། འདིར་མངལ་སྐྱེས་གཙོ་ཆེ་བ་ཙམ་དུ་བྱས་ནས་བཤད། གཞན་སྒོང་སྐྱེས་ལ་སོགས་བག་
ཆགས་སྦྱོང་བྱེད་དང་མངོན་བྱང་ལྔ་བསྐྱེད། ཆོ་ག་གསུམ་བསྐྱེད་སོགས་གོང་དུ་བསྐྱེད་རིམ་སྤྱིར་བཤད་བསྟན་པ་དེས་འཐུས། དེ་ལྟར་ཕྱག་རྒྱ་གཉིས་པའི་ལམ་དེ་བསྒོམ་པ་དང་། མར་མའི་མངལ་

༄༅། །དུ་སྐྱེས་ནས་བཙས་པའི་བར་གྱི་བག་ཆགས་དེ་དག་པར་བྱེད། ཡར་ལོངས་སྤྱོད་རྫོགས་པའི་སྐུ་དེས་གང་འདུལ་གྱི་སྤྲུལ་སྐུར་སྣང་ནས་ལྷུམས་སུ་ཞུགས་ནས་བལྟམས་པའི་བར་གྱི་
རིགས་ཀྱི་ནུས་པ་གསོས་ཐེབས་པས་འབྲས་བུ་རྫོགས་པར་བྱེད། བར་དུ་ལམ་དེ་བསྒོམས་པས་སྙིང་རྗེ་ཆེན་པོའི་འཕེན་པས་ཟུང་འཇུག་གི་ལྷ་སྐུར་ལྡང་བའི་གཞི་འདིང་བས་སྨིན་བྱེད་དུ་འགྲོ། སྐྱེས་
པའི་རིམ་པ་བར་མ་སྦྱངས་པའི་ལམ་ཕྱག་རྒྱ་སྤྲོས་བཅས་ནི། ལམ་རིམ་ལས། འཁོར་ལོ་ཚོམ་བུ་གྲངས་ཞལ་ཕྱགཅེས། དཀྱིལ་འཁོར་སྤྲོས་པ། ཚོམ་བུ་སྤྲོས་པ། གྲངས་སྤྲོས་པ། ཞལ་ཕྱག་ཉྩ
སྤྲོས་པ་སྟེ། དེ་ལྟར་ཕྱག་རྒྱ་སྤྲོས་བཅས་ཀྱི་ལམ་དེ་བསྒོམ་པས་མར་འཁོར་བའི་བག་ཆགས་གང་དག་ན་བྱིས་པ་བཙས་བ་དེ་ནར་སོན་ནས་འདོད་པའི་ཚོར་བས་གདུང་སྟེ་དེ་དོན་དུ་གཉེར་བ། ཆུང་མ་
ལེན་པ། སྒོ་གསུམ་གྱི་ནུས་པ་རིམ་གྱིས་འཕེལ་བ། རང་རིགས་ཀྱི་བྱ་བ་ལ་དབང་བསྒྱུར་བ་རྣམས་ཀྱིས་བག་ཆགས་དག་པར་བྱེད། ཡར་སངས་རྒྱས་སྤྲུལ་པའི་སྐུ་དེས་གདུལ་བྱ་རྣམས་བྱང་ཆུབ་

ལ་འགོད་པའི་རིགས་ཀྱི་ནུས་པ་གསོས་ཐེབས་ནས་འབྲས་བུ་རྫོགས་པར་བྱེད། བར་དུ་ཕྱག་རྒྱ་སྤྲོས་བཅས་ཀྱི་ལམ་བསྒོམ་པས་ཟུང་འཇུག་གི་ལྷ་སྐུ་རྩལ་སྣང་གོང་ནས་གོང་དུ་འཕེལ་བའི་གཞི་
འདིང་བའི་ལམ་གོང་མ་རྫོགས་རིམ་གྱི་སྨིན་བྱེད་དུ་འགྲོ། ཚོམ་བུ་ཚོགས་སྒྲུབ་ཀྱི་རྣལ་འབྱོར་ཕུན་སུམ་ཚོགས་པ་ལྔས་སྒྲུབ་པའི་གཞི་བཟུང་། བསྙེན་སྒྲུབ་ཡན་ལག་གཞིས་གཞུང་བསྲང་། འབྲས་
བུ་རིག་འཛིན་ཐོབ་པའི་དུས་བསྟན་ནས་བསྒྲུབས་པས་ལམ་འདིས་མར་འཁོར་བའི་བག་ཆགས་གང་དག་ན་སྐྱེས་པའི་རིམ་པ་གསུམ་པ་སྟེ། དེ་ནས་བྱིས་པ་དེ་རྒན་པོ་རྣམས་དང་བློ་གྲོས་མཉམ་པས་
སྤྱད་རིམ་དང་ཁེ་གྲགས་ལ་སོགས་སྒྲུབ་པའི་བག་ཆགས་དག་པར་བྱེད། ཡར་སངས་རྒྱས་རྣམས་མཆོད་སྤྲིན་མཐའ་ཡས་པའི་རོལ་མོ་ལ་དགྱེས་དགུར་སྤྱོད་པའི་རིགས་ཀྱི་ནུས་པ་གསོས་ཐེབས་
པས་འབྲས་བུ་རྫོགས་པར་བྱེད། བར་དུ་ཚོགས་སྒྲུབ་ཀྱི་ལམ་དེ་བསྒོམ་པས། བདེ་སྟོང་གི་ལྷ་སྐུར་འགྲུབ་པར་བྱེད་པའི་ཕྱིར་མཆོག་གི་དངོས་གྲུབ་ལ་མྱུར་དུ་སྦྱོར་བའི་གཞི་འདིང་བས་ལམ་གོང་

༄༅། །མའི་སྨིན་བྱེད་དུ་འགྲོ་བའོ། །དེ་ལ་ལུས་དཀྱིལ་བཀོད་ལུགས་ཕྱག་རྒྱ་སྤྲོས་བཅས་སྐབས་དབུ་རྒྱན་ལྷ། ལུས་ལ་བྱིན་རླབས་ལྷ་སོགས་བཀོད་ཅིང་གསལ་བས་རང་གི་ལུས་ངག་ཡིད་གསུམ་
སྒོ་གསུམ་དག་ནས་ལྷར་མངོན་དུ་བྱེད་པ་སྟེ། སྐུ་གསུང་ཐུགས་ནི་རྡོ་རྗེ་གསུམ་དུ་གནས། །རང་རང་དབང་ཐོབ་རིགས་ལྔས་དབུ་ལ་བརྒྱན། །ཞེས་སོ། །སྒོ་གསུམ་བྱིན་གྱིས་བརླབས་པ་ནི། མདོར་
བྱས་ལས། དེ་ལྟར་རིགས་གསུམ་དབྱེ་བ་ཡི། །སོ་སོར་བྱིན་གྱིས་བརླབས་ནས་ནི། །བློ་དང་ལྡན་པའི་གསང་སྔགས་འདིས། །སླར་ཡང་ཐམས་ཅད་བདག་ཉིད་བྱ། །ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱ་ཀ་
ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཅེས་གསུངས་པ་ལྟར་རོ། །དེ་ལྟར་སྒོ་གསུམ་བྱིན་གྱིས་བརླབས་པའི་དགོས་པ་ནི། རང་གི་སྒོ་གསུམ་ཐ་མལ་གྱི་སྣང་ཞེན་སྦྱོང་བ་དང་། རང་དམ་ཚིག་པ་ལ་ཡེ་
ཤེས་པ་བཅུག་ནས་ནུས་ལྡན་དུ་བྱ་བ་དང་། དེ་ལ་བརྟེན་ནས་ལམ་རྫོགས་རིམ་དང་མཐུན་པའི་འབྲས་བུ་གནས་སྐབས་ཀྱི་རྡོ་རྗེ་གསུམ་མྱུར་དུ་འགྲུབ་པའི་ཆེད་ཡིན་ནོ། །དེ་ལྟར་བྱིན་གྱིས་བརླབ་

ཅིང་སེམས་དཔའ་སུམ་བརྩེགས་སུ་བསྒོམ་པ་ནི། གསང་འདུས་རྩ་རྒྱུད་ལེའུ་བཅུ་གཉིས་པ་ལས། རྣམ་པའི་མཆོག་རྣམས་ཀུན་ལྡན་པ། །སྐུ་གསུང་ཐུགས་ཀྱི་རྡོ་རྗེ་ཅན། །སྙིང་གར་ཡེ་ཤེས་དམ་
ཚིག་དང་། །ཞེས་སོགས་ཀྱིས་བསྟན་པར་བཞེད་དོ། །དམ་ཚིག་སེམས་དཔའ་ཞེས་པའི་ངེས་ཚིག་དམ་ཚིག་གི་སྐད་དོད། ས་མ་ཡ། ས་མ་ཏི། ཡང་དག་པར་འགྲོ་བ་དང་། མཱ་ལི་ཏི། འདུ་བ་ལ་འཇུག་
པས་ཡེ་ཤེས་པ་རྣམས་ཡང་དག་འགྲོ་བ་དང་འདུ་བའི་གནས་ཡིན་པས་དམ་ཚིག་གིས་སེམས་ཅན་གྱི་དོན་ལ་སེམས་དཔའོ། །ཞེས་གསུངས་པས་སོ། །དེའི་ཐུགས་ཀར་ཡེ་ཤེས་སེམས་དཔའ་
བསྒོམ་དགོས་ཏེ། མདོར་བྱས་ལས། སྙིག་གའི་དབུས་ན་གནས་པ་ཡི། །ཡེ་ཤེས་སེམས་དཔའ་རྣམ་པར་བསྒོམ། །ཏིང་འཛིན་སེམས་དཔའ་ཞེས་བྱ་བའི། །ཡི་གེ་ཧཱུྃ་ནི་དེ་རུ་དགོད། །ཅེས་པས་སོ། །
ཡེ་ཤེས་སེམས་དཔའ་ཞེས་པའི་སྒྲ་དོན་ནི། ཡེ་ཤེས་ཀྱི་རང་བཞིན་ཡིན་པས་ན་ཕྲ་བ་སྟེ། ཡེ་ཤེས་ཀྱི་སེམས་ཀྱིས་སེམས་དཔའ་འོ། །ཏིང་ངེ་འཛིན་སེམས་དཔའ་ཞེས་པ་ནི། གནས་པ་འདི་ལ་རྩེ་

༄༅། །གཅིག་ཏུ་དམིགས་ནས་བསྒོམ་པས་ཏིང་ངེ་འཛིན་མཆོག་གི་ལྷན་ཅིག་སྐྱེས་པའི་ཡེ་ཤེས་སྐྱེས་ནས་སྒྲུབ་པ་པོ་ངེས་པར་ལེགས་ལ་སྦྱོར་བས་ན་དེ་སྐད་ཅེས་བྱའོ། །དེ་ལྟར་བསྒོམ་པར་བྱས་
ནས། རིག་མའི་འདོད་ཡོན་གྱི་མཆོད་པ་ལ་རྣམ་པར་རོལ་བས་དགའ་བཞིས་ཡེ་ཤེས་བསྐྱེད་པར་བྱ་བ་ནི། དེ་ཡང་བདག་ཅག་གི་སྟོན་པས་ཀྱང་སྐུ་གསུམ་གྱི་གོ་འཕང་བརྙེས་ནས། གདུལ་
བྱ་དམན་པ་ལྔ་སྡེ་སོགས་ཐེག་དམན་ལ་མོས་པ་རྣམས་ཀྱི་ངོར་ཆགས་བྲལ་གྱི་སྤྱོད་པ། ཐེག་ཆེན་གྱི་གདུལ་བྱ་རྒྱ་ཆེན་པོ་ལ་མོས་པ་རྣམས་ཀྱི་ངོར་ཕ་རོལ་ཏུ་ཕྱིན་པའི་སྤྱོད་པ། ཤིན་ཏུ་དབང་རྣོན་
ཨིནྡྲ་བྷུ་ཏི་ལ་སོགས་ཟབ་མོ་ལ་ལྷག་པར་མོས་པ་ལ་འདོད་ཆགས་ཀྱི་སྤྱོད་པ་སྟེ། རྣམ་པ་གསུམ་བསྟན་པའི་ཕྲིན་ལས་མཛད་པའི་ནང་ནས་ཕྲིན་ལས་ཕྱི་མ་དང་མཐུན་པའོ། །རིག་མ་ལ་ཕྱག་རྒྱ་ཞེས་
བརྗོད་པའི་རྒྱུ་མཚན་ཡོད་དེ། ཐབས་ཀྱི་རྡོ་རྗེས་ཤེས་རབ་ལ་རྒྱས་གདབ་པར་བྱ་བ་ཡིན་པས་དེ་ལྟར་བརྗོད་པའི་ཕྱིར་ཏེ། བརྟག་གཉིས་ལས། རྡོ་རྗེ་འདིས་ནི་གདབ་པ་ཡིས། །དེས་ན་ཕྱག་རྒྱ་བརྗོད་

པར་བྱ། །ཞེས་གསུངས་པའི་ཕྱིར། ཕྱག་རྒྱ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། ལས་རྒྱ་དང་ཡེ་རྒྱ་གཉིས། དང་པོ་ནི་ལས་ཀྱི་འཕངས་པའི་སྐྲ་དང་ནུ་མར་ལྡན་པའི་ཕྱག་རྒྱ་ཡིན་པས་ལས་རྒྱ་
ཞེས་བྱ། དེ་ལ་ཡང་ལས་བྱེད་ཚུལ་གྱི་སྒོ་ནས་སམ་རིགས་ལྔ་སོ་སོས་གཙོ་བོར་བསྟེན་བྱ་ལྔ་ནི། སྨེ་ཤ་ཅན་དང་གཅིག བཙོ་བླག་མཁན་དང་གཉིས། ཕྲེང་བརྒྱུད་མཁན་དང་གསུམ། གར་མཁན་
དང་བཞི། བཟོ་བྱ་མཁན་གྱི་བུ་མོ་དང་ལྔའོ། །དྷི་ཏིའི་མར་སྣེའི་དབྱིབས་ཀྱི་སྒོ་ནས་དབྱེ་ན། པདྨ་ཅན་སོགས་རིགས་བཞི །ལམ་མཐོ་དམན་གྱི་སྒོ་ནས་དབྱེ་ན་སྔགས་སྐྱེས་དང་། ཞིང་སྐྱེས། ལྷན་
སྐྱེས་ཀྱི་ཕོ་ཉ་གསུམ། གསུམ་པོ་དེ་ལྟ་བུའི་ཕྱག་རྒྱ་དེ་ཉིད་ཐུན་མོང་མ་ཡིན་པའི་སྣོད་རུང་དུ་བྱས་ལ། ལྷའི་རྣལ་འབྱོར་ཤིན་ཏུ་བརྟན་ཅིང་བྱང་སེམས་འཕོ་མེད་དུ་ཕཊ་ཡིག་གི་སྟོབས་ཀྱིས་འཛིན་
ནུས་པ་ཞིག་དགོས་སོ། །དེ་ལྟར་མིན་ན་ཉེས་པ་ཤིན་ཏུ་ཆེ་སྟེ། ཧེ་རུ་ཀ་མངོན་འབྱུང་ལས། རྣལ་འབྱོར་མེད་པར་རྣལ་འབྱོར་ཆོས། །ཕྱག་རྒྱ་ལ་ནི་བགྲོད་འགྱུར་དང་། །ཡེ་ཤེས་མེད་པར་ཡེ་

༄༅། །ཤེས་ཚུལ། །དམྱལ་བར་འགྲོ་བ་ཐེ་ཚོམ་མེད། །ཅེས་གསུངས་པའི་ཕྱིར་རོ། །དེས་ན་ཡུལ་རྟེན་གཉིས་ཀ་མཚན་ཉིད་དང་མི་ལྡན་པའི་རྣལ་འབྱོར་པས་ནི་ཡེ་རྒྱ་ལ་བརྟེན་དགོས་ཏེ། རྡོར་
སེམས་སྒྲུབ་ཐབས་ལས། ཡང་ན་སྙིང་ག་ནས་ཡེ་ཤེས་ཀྱི་ཕྱག་རྒྱ་མངོན་པར་སྤྲུལ་ཏེ། ཞེས་སོགས་གསུངས་པ་ལྟར་རོ། །རིག་མའི་འདོད་ཡོན་ལ་རོལ་བའི་དགོས་པ་ནི། རྟེན་བརྟེན་པའི་དཀྱིལ་
འཁོར་ཐམས་ཅད་བདེ་སྟོང་དབྱེར་མེད་ཡེ་ཤེས་ཀྱི་རྣམ་རོལ་དུ་འཆར་བ་དང་། རྒྱུད་སྡེ་འོག་མ་གསུམ་ལས་འདས་པའི་འཁོར་རྩའི་བདེན་འཛིན་གྱི་གཉེན་པོ་མཆོག་ཏུ་གྱུར་པ་དང་། བསྐྱེད་རིམ་
པའི་ཉོན་མོངས་ལམ་བྱེད་དང་། འདོད་ཡོན་ལམ་བྱེད་གྱི་གཙོ་བོར་གྱུར་པ་དང་། དེ་ལ་བརྟེན་ནས་རྫོགས་པའི་རིམ་པའི་བདེ་ཆེན་འདྲེན་པའི་སྨིན་བྱེད་བླ་ན་མེད་པ་དང་། བསྐྱེད་རིམ་པའི་ལམ་
གྱི་སྙིང་པོར་གྱུར་པའོ། །དེ་ལྟར་ཤེར་དབང་ལྟར་རིག་མའི་འདོད་ཡོན་ལ་རྣམ་པར་རོལ་ནས་ཕ་མའི་འདུ་འཕྲོད་ལ་ཆགས་སྡང་སྤང་ཞིང་དེ་ཡང་བར་དོར་ཚུལ་དེ་ལྟ་བུ་གྲུབ་པ་ལ། ད་ལྟའི་ཉིན་སྣང་

ཐམས་ཅད་སྐྱེ་ཤི་བར་དོ་གསུམ་གང་རུང་དུ་གྲོལ་བར་བྱེད་པའི་ཐབས་ལ་ད་ལྟ་ནས་སྦྱངས་ནས་གོམས་ཤིང་འདྲེས་པའི་ཚུལ་གྱིས་བསླབ་པ་ནི། སྐྱེ་བ་སྤྲུལ་པའི་སྐུར་བསྒོམ་པའི་རྣལ་འབྱོར་ཟབ་མོ་
ད་ལྟ་ནས་ལམ་དུ་བྱེད་པར་ཤོག་ཅེས་སྨོན་པའོ། །གསང་བ་འདུས་པ་ལྟར་ན། སླར་ཡང་སད་པའི་གནས་སྐབས་ཉིན་མོའི་སྣང་བ་ཉིད་དུ་གདོད་ནས་གྲུབ་པའི་གདན་གསུམ་ལྷ་ཡི་སྐུ་རུ་ངེས་པར་
བྱས་ནས། བར་དོའི་སྐབས་ཡིན་ན་ཡིད་ལུས་དེ་མ་ཡི་མངལ་དུ་ཞུགས་ཚུལ་ཇི་ལྟར་ན་འགལ་རྐྱེན་དང་བྲལ། མཐུན་རྐྱེན་ཚང་བའི་བར་དོར་སྐྱེ་བ་ལེན་ཚེ་ཕོ་མོ་སྙོམས་འཇུག་གི་བར་དུ་བར་དོ་ཤི་
བའི་རླུང་སེམས་དེ་ཕ་ཡི་ཁའམ་སྤྱི་བོ་ནས་འཇུག་སྟེ་རྣམ་བཞག་རིམ་པ་ལས་ཡེ་ཤེས་སེམས་དཔའ་ལྟར་རྣམ་པར་སྣང་མཛད་ཀྱི་སྒོར་ཞུགས་ཏེ། ཞེས་དང་། སྡོམ་འབྱུང་ལས་དང་པོ་ཕ་མའི་ཀུན་
སྦྱོར་ལས། །སྲིད་པའི་སྐྱེ་བོ་ཅན་དུ་མཐོང་། །ཤིན་ཏུ་ངེས་པར་ཀུན་དགའི་སྟོབས། །ཁ་ཡི་ལམ་ལ་རབ་ཏུ་འཇུག །ཅེས་དང་། རྡོར་ཕྲེང་ལས། སྔོན་ལས་རླུང་གི་རྣམ་ཤེས་ནི། །བརྒྱ་ལ་གང་ཚེ་འགྲོ་

༄༅། །འགྱུར་ན། །ཕ་ཡི་ཁ་ལ་མཚུངས་པར་ལྡན། །ཞེས་སོ། །དེ་ལྟར་ཞུགས་ནས་རྩ་སྟོང་ཕྲག་དོན་གཉིས་ཀྱི་ནང་ནས་བབས་པའི་བྱང་ཆུབ་ཀྱི་སེམས་དང་འགྲོགས་ནས་ཆགས་སྡང་གི་སེམས་
པས་བར་དོ་ཤི་བའི་རླུང་སེམས་མ་ཡི་མངལ་དུ་འཇུག་པ་ཡིན། དེ་དང་དུས་མཉམ་དུ་སྨིག་རྒྱུ་ནས་འོད་གསལ་གྱི་བར་རྟགས་རྣམས་འབྱུང་ལ། འོད་གསལ་འགགས་པ་དང་བར་དོའི་རླུང་སེམས་
མངལ་དུ་སྐྱེས་པ་བླངས་པ་དང་། ལུགས་ལྡོག་གི་ཉེར་ཐོབ་སྐྱེས་པ་དུས་མཉམ་ཞིང་། དེ་ནས་མཆེད་པ་ནས་སྨིག་རྒྱུའི་བར་གྱི་རྟགས་རྣམས་འབྱུང་། དེ་ནས་མེར་མེར་སོགས་ཞག་བདུན་ཕྲག་སོ་
ལྔའི་ཕུང་ཁམས་སྐྱེ་མཆེད་ཡན་ལག་ཉིང་ལག་རྣམས་རྫོགས། མི་བསྐྱོད་པ་སོགས་རིགས་ལྔ་དང་སྦྱར། བདུན་ཕྲག་སོ་དྲུག་པ་ལ་ཕྱིར་འབྱུང་འདོད་སྐྱེ། སོ་བདུན་པ་མངལ་ལ་དྲི་མི་ཞིམ་ཞིང་མི་
གཙང་བའི་བློ་འབྱུང་། སོ་བརྒྱད་པ་ལ་ལས་རླུང་གི་མགོ་མཇུག་ལོག་ནས་ཕྱིར་བཙས་ཏེ་མིག་ཤེས་ཀྱི་ཡུལ་དུ་གྱུར་ནས་བྱིས་པ་གཞོན་ནུ། དར་བབ་རྒན་པོའི་སྐབས་རྣམས་འབྱུང་ངོ་། །རང་

བཞིན་གྱི་གནས་གཞལ་ཡས་ཁང་གི་ནང་གི་ནམ་མཁར་རེ་མིག་དབུས་མའི་སྟེང་གི་བར་སྣང་ལ་བདེ་སྟོང་དབྱེར་མེད་པའི་ཡེ་ཤེས་ཆོས་སྐུའི་ངང་ལས་བཞེངས་པའི་མི་བསྐྱོད་པ་ཡབ་ཡུམ་སྙོམས་པར་
ཞུགས་པའི་བྱང་ཆུབ་ཀྱི་སེམས་ལས་མི་བསྐྱོད་པ་ཡབ་ཡུམ་ནམ་མཁའ་ཁྱབ་པར་སྤྲོས། དེ་དག་གིས་སེམས་ཅན་ཐམས་ཅད་ལ་དབང་བསྐུར་བས་དེ་ཐམས་ཅད་མི་བསྐྱོད་པར་གྱུར། དེ་ནས་
སྔར་གྱི་དང་པོའི་མགོན་པོ་དེ་ཕྱོགས་གང་དུ་མ་ཡོ་བར་སྟེང་དུ་འཕགས་ཏེ་བར་སྣང་ལ་འཁོད། དེ་དང་མཉམ་དུ་སྔར་གྱི་མི་བསྐྱོད་པ་རྣམས་རིམ་བཞིན་གཅིག་ཏུ་གྱུར་ཏེ། གདན་དབུས་སུ་མར་བབས་
པ་དེ་ལ་དང་པོའི་མགོན་པོ་མི་བསྐྱོད་པའི་སྤྱི་བོ་ནས་སྐུ་ལ་ཞུགས་པས་ཐུགས་ཀའི་བྱང་སེམས་དཀར་དམར་རོ་གཅིག་ཏུ་འདྲེས་པ་ལས་སྤྲུལ་སྐུ་རྡོ་རྗེ་སེམས་དཔའ་ཞིག་ཏུ་བསྐྱེད་ཅིང་། ཇི་ལྟར་ན་
སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་གཡོན་སོགས་གོང་ལྟར་རིན་པོ་ཆེའི་དབུ་རྒྱན་སོགས་དར་སྣ་ཚོགས་ཀྱི་ན་བཟའ་ཅན་དུ་གྱུར། ཅེས་སོ། །ཆོས་མཐུན་

༄༅། །ནི་དེ་བཞིན་གཤེགས་པ་ཡབ་ཡུམ་སེམས་ཅན་འདུལ་བའི་ཕྱིར་དུ་བདེ་སྟོང་སྙོམས་པར་ཞུགས་པ་ནི་ཕ་མ་གཉིས་ཀྱི་ཆགས་སྲེད་སྙོམས་འཇུག་སྦྱངས་བ་ཡིན་ལ། དེ་དང་ཆོས་མཐུན་
མི་བསྐྱོད་པས་ནམ་མཁའ་གང་བ་ནི་གཞི་ལ་བྱང་སེམས་དཀར་དམར་ཞུ་བས་ཕ་མ་གཉིས་ཀྱི་རྩ་སྟོང་ཕྲག་བདུན་ཅུ་དོན་གཉིས་ཀྱི་ནང་ན་བྱང་སེམས་དཀར་དམར་ཞུ་བས་གང་བ་དང་ཆོས་མཐུན།
དེས་སེམས་ཅན་ཐམས་ཅད་ལ་བྱིན་གྱིས་བརླབས་པས་ཟག་པ་མེད་པའི་བདེ་བ་དང་ཡིད་བདེ་བ་ཐོབ་པ་ན། སེམས་ཅན་དུ་འདོད་ཆགས་པའི་གཞི་ཕ་མ་གཉིས་ཀྱི་ཕུང་སོགས་བདེ་བས་བརྒྱལ་བ་
དང་ཆོས་མཐུན། མི་བསྐྱོད་པ་ཐམས་ཅད་གཞལ་ཡས་ཁང་གི་ནང་དུ་གཅིག་ཏུ་འདྲེས་པ་ནི་ཁུ་ཁྲག་མངལ་དུ་འདྲེས་པ་དང་ཆོས་མཐུན། དེ་ལ་དང་པོའི་མགོན་པོ་མར་ཞུགས་པ་ནི་བར་དོར་ཤི་ནས་
སྐྱེ་གནས་སུ་ཞུགས་པ་དང་ཆོས་མཐུན། བརྟེན་པ་ལྷ་བསྒོམ་པ་ལ་ཕུང་པོ་ལྔ་རིགས་ལྔར་བསྒོམ་པ་ནི་མངལ་གྱི་སེམས་ཅན་དེའི་ཕུང་པོ་ལྔ་གྲུབ་པ་དང་ཆོས་མཐུན། ཁམས་བཞི་ཡུམ་བཞིར་བསྒོམ་

པ་ནི་དེའི་ཁམས་གྲུབ་པ་དང་ཆོས་མཐུན་མིག་སོགས་སེམས་དཔར་བསྒོམ་པ་ནི་དེའི་མིག་སོགས་གྲུབ་པ་དང་ཆོས་མཐུན། ཡུལ་ལྔ་རྡོ་རྗེ་མ་ལྔར་བསྒོམ་པ་དེའི་གཟུགས་སོགས་སྐྱེ་མཆེད་གྲུབ་པ་
དང་ཆོས་མཐུན། ཡན་ལག་ཁྲོ་བོར་བསྒོམ་པ་ནི་དེའི་ཡན་ལག་ཉིང་ལག་གྲུབ་པ་དང་། དེ་རྣམས་ཟླ་དགུའི་བར་དུ་ཕུང་ཁམས་རྫོགས་པ་དང་ཆོས་མཐུན། དེ་ལ་ལུས་དཀྱིལ་བཀོད་ཅིང་དེ་ནས་སྤྱི་
བོ་སོགས་ནས་ལྷ་མོ་གསུམ་སྤྲོས་པས་རྡོ་རྗེ་གསུམ་གྱི་ལྷ་ཚོགས་སྤྱན་དྲངས་ཏེ་སྒོ་གསུམ་པོ་བྱིན་གྱིས་བརླབས་པར་བྱ་སྟེ། སྐུ་བྱིན་གྱིས་བརླབས་པ་ནི་སྐྲ་སེན་སོགས་ལུས་ཡོངས་སུ་རྫོགས་
པ་དང་ཆོས་མཐུན། ངག་བྱིན་གྱིས་བརླབས་པ་ནི་དེའི་ངག་སྨྲ་བའི་ལྕེ་གྲུབ་པ་དང་ཆོས་མཐུན། ཐུགས་བྱིན་གྱིས་བརླབས་པ་ནི་ཡིད་ཤེས་ཡུལ་ལ་འཇུག་པའི་དྲན་པ་རྫོགས་པ་དང་ཆོས་མཐུན།
སེམས་དཔའ་སུམ་བརྩེགས་བསྒོམ་པ་ནི་དེའི་རགས་པ་གནས་སྐབས་པའི་ལུས་དང་ཕྲ་བ་གཉུག་མའི་ལུས་གྲུབ་པ་དང་ཆོས་མཐུན། དེ་ནི་རླུང་འོད་ཟེར་ལྔ་པ་དང་། ཤིན་ཏུ་ཕྲ་བའི་སེམས་གསུམ་

༄༅། །དང་ཆོས་མཐུན་པར། རང་རིགས་དམ་ཚིག་སེམས་དཔའ་རྡོ་རྗེ་འཆང་སྔོན་པོ་གསལ་བའི་ཐུགས་ཀར་སྣ་ཚོགས་པདྨ་དང་ཟླ་བའི་གདན་རང་འདྲའི་ཡེ་ཤེས་སེམས་དཔའ་སྐུ་མདོག་དམར་
པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་སྣང་གི་ཤེས་རབ་མ་ལ་འཁྱུད་པའོ། །ཡེ་ཤེས་སེམས་དཔའི་ཐུགས་ཀར་ཟླ་གདན་ལ་རྡོ་རྗེ་སྔོན་པོ་བརྩེགས་པའི་ལྟེ་བའི་ནང་དུ་
ཏིང་འཛིན་སེམས་དཔའ་ཧཱུཾ་ཡིག་སྔོན་པོ་གསལ་བའོ། །རྒྱུ་མཚན་གོང་དུ་བསྟན་ནོ། །རིགས་བདག་གི་རྒྱས་འདེབས་པ་ནི་མངལ་གྱི་སེམས་ཅན་དེ་ཕྱིར་བཙས་པ་དང་རིགས་མཐུན་གྱི་མིང་འདོགས་
པ་དང་ཆོས་མཚུངས་སོ། །གཞི་ལ་བར་དོའི་འཛམ་བུ་གླིང་པའི་མངལ་སྐྱེས་ཁམས་དྲུག་ལྡན་པར་སྐྱེ་བ་དང་ཆོས་མཐུན་ཞིང་། སྒྲུབ་པ་པོ་རང་ཉིད་ཀྱི་མ་འོངས་པའི་སྐྱེ་བ་སྦྱོང་བར་བྱེད། ལམ་
རྫོགས་རིམ་གྱི་སྐབས་སུ་དག་དང་མ་དག་པའི་སྐུ་ལུས་གཉིས་ཀྱི་ལམ་དུས་ཀྱི་ཕྲ་རགས་ཀྱི་སྤྲུལ་སྐུ་འཛིན་པ་དེ་དང་རྣམ་པ་མཐུན་ཞིང་། དེ་ལྟ་བུའི་དགེ་རྩ་སྨིན་བྱེད་ཁྱད་པར་ཅན་དུ་འགྱུར། འབྲས་

བུ་སངས་རྒྱས་ཀྱི་སའི་ལོངས་སྤྱོད་རྫོགས་པའི་འདོད་ཁམས་ལ་སོགས་པ་ཕྲ་རགས་ཀྱི་སྤྲུལ་སྐུ་འཛིན་པ་དང་རྣམ་པ་མཐུན། དེ་ལྟ་ན་འབྲས་བུ་ལམ་བྱེད་ཀྱི་ཚུལ་དུ་བྱས་ནས་བསྒོམ་པས་དེ་ལྟ་བུ་
མྱུར་དུ་འགྲུབ་པའི་ཐབས་མཁས་ཁྱད་པར་ཅན་དུ་འགྱུར་རོ། །ལུས་དཀྱིལ་ནི། གྲུབ་ཆེན་དྲིལ་བུ་པས། འགྲོ་བ་འདི་དག་རང་བཞིན་གྱིས། །གྲུབ་པའི་དཀྱིལ་འཁོར་གཉིས་མེད་པའོ། །ཅེས་པས།
ལུས་དཀྱིལ་གྱི་སྒྲུབ་གཞི་ལུས་ཀྱི་ཚད་དང་དེ་རྣམས་ནི་རང་སྐྱེས་ཙམ་ནས་རྫོགས་པར་ཡོད་པས་ན། ལུས་ལ་གནད་དུ་བསྣུན་ནས་བསྒོམ་པས་ཡང་དག་པའི་དོན་མཐོང་བར་འགྱུར་ཞིང་བསྒོམ་པའི་
ཚུལ་ཡང་། རྡོར་ཕྲེང་ལས། ལུས་ནི་གཞས་ཡང་ཁང་དུ་གྱུར། །སངས་རྒྱས་ཀུན་གྱི་ཡང་དག་བརྟེན། །ཞེས་དཀྱིལ་འཁོར་དང་ལྷ་བསྒོམ་ཚུལ་ནི། རྩ་རྒྱུད་ལེའུ་བརྒྱད་པ་ལས། ནུ་མའི་དབུས་
ནས་སྤྱི་གཙུག་མཐའ་ཡི་བར། །ཆོ་ག་ཤེས་པས་ཡང་ན་རྐང་པའི་བར། །ལྟེ་བ་སྐེད་པ་གསང་བ་རྒྱལ་བའི་སྲས། །རིག་ལྔ་རྣམས་ནི་དགོད་པ་རབ་ཏུ་བྱ། །ཞེས་དང་། མདོར་བྱས་ལས། ལྷ་ཡི་མིག་

༄༅། །ཏུ་བཀོད་ནས་ནི། །ས་ཡི་སྙིང་པོ་རྣམ་པར་བསྒོམ། །ཞེས་གསུངས་པ་ལྟརགནས་གསུམ་བྱིན་བརླབས་བྱས། །དེ་ནས་རང་གི་སྙིང་ག་ནས་རང་རིགས་དང་མཐུན་པའི་རིག་མ་མཚན་
དཔེའི་ལང་ཚོ་རྒྱས་པ་སྤྲོས་ལ་འདུ་བར་བྱས་ཏེ་བྱིན་གྱིས་བརླབས་ནས་རིག་མའི་བདེ་བའི་མཆོད་པའི་འདོད་ཡོན་ལ་རྣམ་པར་རོལ་བས་བདེ་སྟོང་གཉིས་སུ་མེད་པའི་མཆོད་པའི་རོས་ཚིམ། མཁའ་
གསང་ནས་དཀྱིལ་འཁོར་རྒྱལ་མཆོག་གིས་སྤྲོས་ཏེ་ལྷ་རྣམས་བསྐྱེད་དེ་སྤྲོས། སྤྱི་སྒོས་ཀྱི་མཛད་པར་བསྒོམ་པ་ནི་སངས་རྒྱས་ཀྱི་སྐུའི་མཛད་པ་རྣམས་དང་ཆོས་མཐུན། དེ་ནས་ཕྲ་མོ་བསྒོམ་པ་ནི་
ཐུགས་ཀྱི་མཛད་པ་ནང་དུ་ཡང་དག་འཇོག་ལ་བཞག་པ་དང་ཆོས་མཐུན། དེ་ནས་སྔགས་བཟླ་བ་ནི་ཆོས་སྟོན་པའི་གསུང་གི་མཛད་པ་དང་ཆོས་མཐུན། དེ་ནས་གཙོ་བོ་འོད་གསལ་དུ་ཞུགས་པ་ནི་
ཞིང་དེར་སྐུ་དངོས་ཀྱི་གདུལ་བྱ་རྫོགས་ནས་མྱ་ངན་ལས་འདས་ཚུལ་སྟོན་པ་དང་ཆོས་མཐུན། དེ་ནས་ཚད་མེད་བཞིའི་ངོ་བོ་གྱུར་པའི་ལྷ་མོ་བཞིས་ཞུ་བ་གླུས་བསྐུལ་ཏེ་བཞེངས་པ་ནི། སླར་ཡང་

ཐུགས་རྒྱུད་ཚད་མེད་བཞིས་བསྐུལ་ཏེ་ཞིང་གཞན་དུ་སྤྲུལ་སྐུའི་མཛད་པ་སྟོན་པ་དང་ཆོས་མཐུན། དེ་ནས་བསྟོད་པ་བྱེད་པ་ནི། སངས་རྒྱས་འཇིག་རྟེན་དུ་བྱོན་ནོ་ཞེས་སྙན་པ་བརྗོད་པ་དང་ཆོས་མཐུན། 
དེ་ནས་མཆོད་པ་ནི་ཞིང་དེའི་གདུལ་བྱ་རྣམས་ཀྱི་མཆོད་པ་ཕུལ་བ་བདག་གིར་མཛད་པ་དང་ཆོས་མཐུན་པའི་ཕྱིར་དེས་ན་དགོས་པ་དེའི་ཕྱིར་ནི་རིག་མ་འདུ་བྱ་བ་ཡིན། ཕྱག་རྒྱ་བརྗོད་པའི་རྒྱུ་
མཚན་གོང་དུ་བསྟན། དེ་ནས་ལས་རྒྱལ་མཆོག་ནས་མཇུག་མ་རྫོགས་བར་གྱི་ཆོ་ག་རྣམས་སྤྱི་ལྟར་བྱ་བ་རྣམས་སོ། །དེ་ལྟར་ཉིན་སྣང་དང་སྐྱེ་ཤི་བར་དོའི་ཉམས་ལེན་ལ་གོམས་ཤིང་འདྲེས་པའི་
སྟོབས་ཀྱིས་སྐྱེ་བ་སྤྲུལ་སྐུའི་རྣལ་འབྱོར་ལམ་དུ་བྱེད་པར་ཤོག་ཅིག་པའོ། །རྩ་རྒྱུད་དཔལ་ལྡན་འདུས་པའི་ཆོ་གའི་ཆིངས་སྤྱིར་བསྙེན་སྒྲུབ་བཞིའི་ཆིངས་ལ། ཡེ་ཤེས་པ་བསྒོམས་ནས་ལྷག་མོས་
འོད་གསལ་དུ་སྡུད་པའི་བར་བསྙེན་པ། འོད་གསལ་ཉི་དཀྱིལ་དུ་ལངས་ནས་ལུས་དཀྱིལ་བསྒོམ་པའི་བར་ཉེ་བསྙེན་ཉེར་སྒྲུབ་སྒོ་གསུམ་བྱིན་གྱིས་བརླབས་ནས་རིགས་བདག་གི་རྒྱས་འདེབས་

༄༅། །པའི་བར་སྒྲུབ་པ། དཀྱིལ་འཁོར་རྒྱལ་མཆོག་མན་སྒྲུབ་ཆེན་ཡིན་ཏེ། རྒྱུད་ཕྱི་མ་ལས། བསྙེན་པའི་ཆོ་ག་དང་པོ་སྟེ། ཉེ་བར་སྒྲུབ་པ་གཉིས་པ་ཡིན། །སྒྲུབ་པ་ཡང་ནི་གསུམ་པ་ཡིན། ། །
སྒྲུབ་པ་ཆེན་པོ་བཞི་པའོ། །ཞེས་སོ། །ཡང་དེ་ཉིད་ཞེ་དགུའི་ཆིངས་ནི། གནས་ཀྱི་དེ་ཉིད། སྙིང་རྗེ་ཆེན་པོ་ལ་དམིགས་པའི་དེ་ཉིད། སྲུང་འཁོར་གྱི་དེ་ཉིད། གཙོ་བོར་བསྐྱེད་པའི་དེ་ཉིད། འཁོར་
བསྐྱེད་པའི་དེ་ཉིད། ཕུར་གདབ་ཀྱི་དེ་ཉིད། ར་གུར་བསྒོམ་པའི་དེ་ཉིད། དེ་རྣམས་སྔོན་འགྲོ་སྟེ། རྡོར་ཕྲེང་ལས། དེ་ཉིད་དབྱེ་བ་རྣམ་པ་དྲུག ཅེས་གསུངས་པའི་ཕྱིར་རོ། །ཡེ་ཤེས་བསྒོམ་པའི་དེ་ཉིད།
རྡོ་རྗེའི་ས་བསྐྱེད་པའི་དེ་ཉིད། ལྷག་མོས་ཀྱི་གཞལ་ཡས་ཀྱི་དེ་ཉིད། ལྷག་མོས་ཀྱི་ལྷ་བསྐྱེད་པའི་དེ་ཉིད། ལྷག་མོས་ལུས་ལ་སྡུད་པའི་དེ་ཉིད། །དེ་བཞིན་ཉིད་ལ་བྱང་ཆུབ་པའི་དེ་ཉིད། །ཉི་ཟླ་སོགས་
དམིགས་ཏེ་ལྡང་བའི་དེ་ཉིད། ཟླ་བ་ལ་བྱང་ཆུབ་པའི་དེ་ཉིད། སྙོམས་པར་ཞུགས་པའི་དེ་ཁོ་ན་ཉིད་དང་དགུའོ། །སྔར་གྱི་དྲུག་དང་བཅོ་ལྔ་སྟེ། །རྣམ་པར་དག་པའི་ཡན་ལག་ནི། །དེ་ཉིད་དབྱེ་བ་

བཅོ་ལྔ་སྟེ། །ཞེས་སོ། ས་བོན་བསྒོམ་པའི་དེ་ཉིད། ཕྱག་མཚན་གྱི་དེ་ཉིད། སྐུ་ཡོངས་རྫོགས་གསུམ་བསྡུས་ནས་རྡོ་རྗེ་འཆང་བསྐྱེད་པའི་དེ་ཉིད། དང་པོའི་མགོན་པོ་རྡོར་སེམས་སུ་བསྒྱུར་བའི་
དེ་ཉིད། ལུས་རྟེན་དུ་བསྒོམ་པའི་དེ་ཉིད། ཕུང་པོ་ལྔ་གཤེགས་པར་བསྒོམ་པའི་དེ་ཉིད། ཁམས་བཞི་ཡུམ་བཞིར་བསྒོམ་པའི་དེ་ཉིད། ཡུལ་ལྔ་རྡོ་རྗེ་ལྔར་བསྒོམ་པའི་དེ་ཉིད། མིག་ལ་སོགས་ས་སྙིང་
སོགས་སུ་བསྒོམ་པའི་དེ་ཉིད། ཡན་ལག་ཁྲོ་བོར་བསྒོམ་པའི་དེ་ཉིད། སྐུ་གསུང་ཐུགས་བྱིན་གྱིས་བརླབས་པའི་དེ་ཉིད་གསུམ། སེམས་དཔའ་སུམ་བརྩེགས་ཀྱི་དེ་ཉིད་གསུམ། རིག་མ་འདུ་བྱ་བའི་
དེ་ཉིད། རྗེས་ཆགས་ཀྱི་དེ་ཉིད། མཆོད་པའི་དེ་ཁོ་ན་ཉིད་དང་བཅུ་བདུན་ནི་རྗེས་སུ་རྣལ་འབྱོར་རོ། །དཀྱིལ་འཁོར་རྒྱལ་མཆོག་ལ་གཤེགས་པ་གཤེགས་མའི་དེ་ཉིད། སེམས་དཔའ་སེམས་མའི་
དེ་ཉིད། ཁྲོ་བོ་བྱུང་བའི་དེ་ཉིད་དང་ལྔ་སྟེ། དེ་ནས་དཀྱིལ་འཁོར་རྒྱལ་པོ་མཆོག །དེ་ཉིད་དབྱེ་བ་རྣམ་པ་ལྔ། །ཞེས་སོ། །ལས་རྒྱལ་མཆོག་ལ། སྟེང་སྒོ་ཕྱག་མཚན་ཕྲ་མོ་བསྒོམ་པའི་དེ་ཉིད། འོག་

༄༅། །སྒོ་ཐིག་ལེ་ཕྲ་མོ་བསྒོམས་པའི་དེ་ཉིད། ཡིད་བཟླས་བསྒོམ་པའི་དེ་ཉིད། ངག་བཟླས་ཀྱི་དེ་ཉིད། གཙོ་བོ་འོད་གསལ་དུ་ཞུགས་པའི་དེ་ཉིད། ཞུ་བ་གླུས་བསྐུལ་བའི་དེ་ཉིད། མཆོད་ཡོན་
བདུད་རྩི་མྱང་བའི་དེ་ཉིད། མཐར་ཉེ་བར་སྒྲུབ་པའི་དེ་ཉིད། ལུས་བརྟས་པར་བྱེད་པའི་དེ་ཉིད། ཟས་ཀྱི་རྣལ་འབྱོར་གྱི་དེ་ཉིད། དངོས་གྲུབ་ཆུང་ངུ་སྒྲུབ་པའི་དེ་ཉིད། དངོས་གྲུབ་འབྲིང་སྒྲུབ་པའི་དེ་
ཉིད་བཅུ་གཉིས་ལས་རྒྱལ་མཆོག་སྟེ། དེ་ནས་ལས་ནི་རྒྱལ་མཆོག་གི །དེ་ཉིད་དབྱེ་བ་བཅུ་གཉིས་སོ། །ཞེས་སོ། །གཞན་ཡང་རྡོ་རྗེ་བཞི་དང་ཏིང་འཛིན་གསུམ་གྱི་ཆིངས་ཡང་ཡོད་དོ། །གཉིས་
པ་རྫོགས་རིམ་ལ་གཉིས། མཚམས་སྦྱར་བ་དང་། དངོས་སོ། །དང་པོ་ནི། དེ་ལྟར་རིམ་པ་དང་པོ་མཐར་ཕྱིན་ནས། ཞེས་རྐང་པ་གཅིག་གིས་བསྟན་ལ། དེ་ལྟར་རིམ་པ་དང་པོ་བསྐྱེད་རིམ་གྱི་ལམ་ནས།
ཕྱི་དོན་སྣང་བའི་བདེན་ཞེན་འགོག་པར་བྱེད་པའི་ཐབས་ཀྱི་བཤད་པ་ཇི་ལྟར་བྱས་པ་ལྟར། ལམ་ཉམས་སུ་ལེན་པའི་གང་ཟག་གིས་བརྟན་པ་ཐོབ་ནས་ལམ་མཐར་ཕྱིན་ནས། ནང་དོན་བདེ་སྟོང་གི་ལྷ་

སྒྲུབ་པའི་ཐབས་རྫོགས་རིམ་ཉམས་སུ་ལེན་ཕྱིར་འཆད་པ་ལ། གཉིས་པ་རྫོགས་རིམ་གྱི་སྔོན་འགྲོ་ཕྲ་ཐིག་རྣལ་འབྱོར་དང་། རིམ་ལྔ་སོགས་རྫོགས་རིམ་དངོས་གཉིས་ལས། དང་པོ་ནི། གསང་བའི་
སྣ་རྩེར་ཨ་ཝ་དྷུ་ཏིའི་ནང་། །ནས། བདེ་སྟོང་དབྱེར་མེད་ལྷ་ཡི་རྣལ་རོལ་བསྒོམ། །ཞེས་ཤོ་ལོ་ཀ་གཅིག་དང་། ཚིག་རྐང་གཅིག་གིས་བསྟན་ལ། དེ་ཡང་སྟེང་འོག་གི་སྒོའི་གནད་ལ་བདེ་སྟོང་དབྱེར་
མེད་གྱི་ལྷར་སྣང་བསྒོམ་པ་ནི། རང་ཉིད་རྡོ་རྗེ་འཆང་ཡབ་ཡུམ་དུ་གསལ་བའི་ལུས་དབུས་དྲང་པོར་ཡར་སྣེ་སྨིན་མཚམས་དང་མར་སྣེ་གསང་བའི་གནས་ཀྱི་སྣ་རྩེར་ཟུག་པའི་འབར་འཛག་ཞུ་བདེ་
རྩ་ཨ་ཝ་དྷུ་ཏིའི་ནང་ཞེས་དབུ་མའི་ནང་དུ་འབར་འཛག་ཞུ་བདེའི་རྐྱེན་གྱིས་དྲངས་པའི་དྭངས་མའི་ཐིག་ལེ་འཕོ་ལ་ཁད་པ་དང་། རང་སེམས་དབྱེར་མེད་དུ་བཟུང་བས་མཉམ་གཞག་ཏུ དགའ་བ་དང་།
མཆོག་དགའ་དང་། ཁྱད་དགའ་དང་། ལྷན་སྐྱེས་ཏེ་དགའ་བ་བཞིའི་ཏིང་འཛིན་བསྒོམ་པ་དང་། དེའི་རྗེས་ཐོབ་ཏུ་མས་བརྟན་ལུགས་ལས་ལྡོག་པའི་ཐིག་ལེ་སྙིང་གར་དྲངས་པ་རྣམ་བྱང་གི་སྐུར། སྨིན་

༄༅། །པ་ནི་ཞི་བ་བཞི་བཅུ་རྩ་གཉིས་དང་། དེའི་གདངས་དུང་ཁང་དུ་ཁྲག་འཐུང་ལྔ་བཅུ་རྩ་བརྒྱད་དུ་ཤར་བའི་རིགས་བརྒྱའམ། ཡང་ན་འཁོར་ལོ་ལྔ་རིགས་ལྔའམ་སྐུ་གསུང་ཐུགས་ཀྱི་གནས་
གསུམ་དུ་རིགས་གསུམ་སོགས་སུ་གསལ་བའི་བདེ་སྟོང་དབྱེར་མེད་ཀྱི་ལྷ་ཡི་སྣང་བ་སྒྱུ་མ་ལྟ་བུའི་རྣམ་རོལ་དུ་བསྒོམ་པས་གཞུང་ཚིག་གི་དངོས་བསྟན་ཡིན་ཞིང་མཁས་པ་དག་བཞེད་དོ། །འདུས་
པའི་ལུགས་སུ། དང་པོ་བསྐྱེད་རིམ་རགས་པ་དྲན་པ་གཅིག་པ་དཀྱིལ་འཁོར་རྒྱལ་མཆོག་ཡན་ཆད་ལ་གསལ་སྣང་རྫོགས་པར་བཏོན་པས་ཐ་མལ་གྱི་སྣང་ཞེན་རགས་པ་ལྷའི་རྣལ་འབྱོར་གྱིས་གཅོད་
ནུས་པའི་མཚམས་ནས་སྟེང་སྒོ་ཕྲ་མོའི་རྣལ་འབྱོར་བརྟན་པར་བྱ། དེ་ནས་འོག་སྒོ་ཐིག་ལེ་ཕྲ་མོ་སོགས་ལ་སེམས་བརྟན་པ་སོགས་བྱ། དེ་ནི་ཕྲ་མོ་བསྐྱེད་རིམ་དུ་འགྲོ་ཚུལ་ལོ། །དེ་ནས་རྫོགས་རིམ་
དུ་འགྲོ་ཚུལ་ནི། འོག་སྒོ་ཕྲ་མོའི་རྣལ་འབྱོར་བསྒོམ་ནས་ལྷན་སྐྱེས་ཀྱི་བདེ་བ་འདྲེན་པའི་ཐབས་བྱེད་པ་འདི་ནི་ལུས་དབེན་གྱི་སྔོན་དུ་འགྲོ་དགོས་བ་གདམས་ངག་གི་གནད་ཡིན་པར་གསུངས་པས།

ལུས་དབེན་གྱི་སྔོན་འགྲོ་ཕྲ་མོའི་རྣལ་འབྱོར་ནི་སྐད་ཅིག་གིས་རྡོ་རྗེ་འཆང་ཞལ་གསུམ་ཕྱག་དྲུག་ཡབ་ཡུམ་ཏུ་བསྒོམས་ལ། དེ་ནས་ཕྲ་མོ་བསྒོམ་པ་གནད་བཞི་སྟེ། རིམ་ལྔ་བསྡུས་པ་ལས། ལུས་
དང་དུས་དང་ཡུལ་རླུང་གི །གནད་ནི་རྣམ་པ་བཞིར་ཤེས་བྱ། །ཞེས་པས། ལུས་དུས་རླུང་དམིགས་པ་ཡུལ་གྱི་གནད། གསང་བ་རྡོ་རྗེ་ནོར་བུའི་སྣ་རྩེར་རྩ་ཨ་ཝ་བ་དྷུ་ཏིའི་ནང་དུ། གདན་ཉི་མའི་
དཀྱིལ་འཁོར་སྲན་མ་ཕྱེད་གཤགས་པ་ཙམ་བསྒོམ། དེའི་སྟེང་དུ་དྭངས་མའི་ཐིག་ལེ་ཁྱད་པར་གསུམ་ལྡན་ཏེ། ཁ་དོག་སྔོན་པོ་དབྱིབས་ཟླུམ་པོ། ཚད་ནི་འབྲུ་དང་ཡུངས་ཀར་གྱི་ཚད་ཙམ་ཞིག་ལྷའི་
ངོ་བོར་བལྟས་ཏེ། དེའང་འོད་འཚེར་བར་རང་སེམས་དབྱེར་མེད་དུ་བཟུང་བས་དམིགས་པ་ཟིན་པ་ན་རླུང་དབུ་མར་ཞུགས་གནས་ཐིམ་གསུམ་གྱི་རྟགས་འབྱུང་ཞིང་། དེ་ནས་ཞུ་བདེ་བསྐྱེད་དེ་ཐིག་
ལེ་རིམ་པར་སྤྱི་བོ་ནས་མགྲིན་པར་བབ་པས་དགའ་བ། མགྲིན་པ་ནས་སྙིང་གར་བབ་པས་མཆོག་དགའ། སྙིང་ག་ནས་ལྟེ་བར་བབ་པས་ཁྱད་པར་དགའ་བ། ལྟེ་བ་ནས་གསང་བར་ལྷན་སྐྱེས་ཀྱི་

༄༅། །དགའ་བ་སྟེ་མཉམ་གཞག་ཏུ་དགའ་བཞིའི་ཏིང་ངེ་འཛིན་བདེ་སྟོང་དབྱེར་མེད་ཀྱི་ཡེ་ཤེས་ལ་སེམས་རྩེ་གཅིག་ཏུ་འཇོག་པ་དང་། རྗེས་ཐོབ་ཏུ་རིགས་བརྒྱ་རིགས་གསུམ་སོགས་གང་
སྣང་བདེ་སྟོང་དབྱེར་མེད་ཀྱི་ལྷ་ཡི་རྣམ་རོལ་དུ་ཤར་བར་བསྒོམ་མོ། །འདི་ལ་རིམ་པ་དང་པོ་གང་སྣང་ཐམས་ཅད་ལྷར་འཆར་བ་གཅིག་དགོས་པ་དང་། རིམ་པ་གཉིས་པར་གང་སྣང་ཐམས་ཅད་བདེ་
བར་འབར་བའི་གྲོགས་སུ་འགྲོ་བའི་བདེ་སྟོང་གི་ལྷ་སྐུར་འཆར་བ་ལུས་དབེན་གྱི་ལྷ་ཡིན་ནོ། །དེ་ཡང་། རྩ་རྒྱུད་ལེའུ་གསུམ་པ་ལས། རིན་ཆེན་ཆེན་པོ་ཁ་དོག་ལྔ། །ཡུངས་ཀར་གྱི་ནི་འབྲུ་ཚད་ཙམ། ། 
སྣ་ཡི་རྩེ་མོ་ནན་ཏན་ཏུ། །རྣལ་འབྱོར་གྱིས་ནི་རྟག་ཏུ་བསྒོམ། །རིན་ཆེན་བརྟན་པར་གྱུར་ན་སྤྲོ། །བརྟན་པར་མ་གྱུར་མི་སྤྲོའོ། །ཞེས་གསུངས་པ་ལྟར། ཕྱག་མཚན་ལྷ་སྐུ་རིམ་པར་སྤྲོ་བསྡུ་བྱ། །
མཐར་འཇོག་པ་ན་རྩ་བའི་དམིགས་རྟེན་སྣ་བུག་ནས་དྲངས་ཏེ་སྙིང་གའི་ཏིང་འཛིན་སེམས་དཔའ་ལ་བསྡུ། དེ་བཞིན་དུ་གསང་བའི་སྣ་རྩེའི་ཐིག་ལེ་ལ་སེམས་བརྟན་པ་ན་རྡོ་རྗེ་དང་པདྨ་འདུ་བྱས་ཏེ།

ཐིག་ལེ་དེ་ཉིད་ཡུམ་གྱི་པདྨར་ཕྱུང་བའི་ནང་དུ་རྟེན་དང་བརྟེན་པའི་དཀྱིལ་འཁོར་ཡོངས་རྫོགས་བསྒོམ་པ་ལ་སེམས་བརྟན་པའོ། །སྤྱིར་ཕར་ཕྱིན་ཐེག་པའི་སྐབས་སུ་ཡིད་ཤེས་རགས་པས་སྟོང་ཉིད་
བསྒོམ། རྒྱུད་སྡེ་འོག་མ་གསུམ་གྱི་སྐབས་སུ་བསྒོམ་པའི་རིག་མ་ལ་བལྟས་པ་དང་དགོད་པ་དང་ལག་པ་བཅངས་པ་ལས་བྱུང་བའི་བདེ་བས་སྟོང་ཉིད་བསྒོམ་པ་དང་། བླ་མེད་ཀྱི་སྐབས་སུ་བདེན་
འཛིན་དང་བྲལ། གཉིས་སྣང་འཁྲུལ་བའི་བག་ཆགས་གཡོ་བྱེད་ཀྱི་རླུང་སྙིང་གར་ཐིམ་པ་ལས་བྱུང་བའི་ལྷན་སྐྱེས་ཀྱི་བདེ་བས་སྟོང་ཉིད་བསྒོམ་པ་ཡིན་པའི་ཕྱིར། དེ་ལྟ་བུའི་ལྷན་སྐྱེས་ཀྱི་བདེ་སྟོང་
དབྱེར་མེད་ཀྱི་བདེ་བ་དེ་ཡང་ཕྱི་ནང་གི་རྐྱེན་ཁྱད་པར་གཉིས་པོ་གང་རུང་གི་སྒོ་ནས་བསྒྲུབ་དགོས་ཏེ། རང་དང་ཡུལ་རྟེན་མཚན་ཉིད་ཚང་བའི་ལས་རྒྱ་དང་། ཡེ་རྒྱ་གང་རུང་གི་དྷུ་ཏིའི་མར་སྣེ་
གཉིས་རྩེ་སྤྲད་དེ་སྙོམས་པར་འཇུག་པ་དང་། ཡང་ན་ནང་རྡོ་རྗེའི་ལུས་ལ་གནད་དུ་བསྣུན་ནས་སྒྲུབ་དགོས་པའི་ཕྱིར། རྒྱུད་སྡེ་སོ་སོའི་ལམ་སྲོལ་གྱི་གནད་དུ་བསྣུན་ཚུལ་མི་འདྲ་བ་མང་དུ་ཡོད་ཀྱང་

༄༅། །དགའ་བ་བཞི་དང་སྟོང་པ་བཞིས་དྲངས་ནས་ལྷན་སྐྱེས་ཀྱི་བདེ་ཆེན་འདྲེན་པའོ། །ལམ་སྒོམ་པ་དང་མ་བསྒོམ་པའི་གང་ཟག་གཉིས་ག་ལ་བྱང་སེམས་སྤྱི་བོ་ནས་རྡོ་རྗེ་ནོར་བུའི་བར་བབས་
པ་ཡོད་ལ། བྱང་སེམས་ཞུ་སླ་བའི་རིགས་འགའ་ཞིག་ལ་དྷཱུ་ཏིར་དམིགས་པ་གནད་དུ་བསྣུན་མ་ཐག་ཏུ་བྱང་སེམས་འབབས་པ་ཡོད་པས། དེ་དག་ལ་ནི་མན་ངག་གི་སྟོབས་ཀྱིས་བཟློག་པ་དང་འདྲེན་
པ་སོགས་ཤེས་དགོས་ཀྱང་། རླུང་དབུ་མར་ཐིམ་པའི་བྱང་སེམས་འབབས་པ་ལ་ནི་དེ་ལྟར་བྱེད་མི་དགོས་ཏེ། དེ་ལ་བྱང་སེམས་གཡོ་བྱེད་ཀྱི་རླུང་རྣམས་ཐིམ་ཟིན་པའི་ཕྱིར། དེ་ལྟར་བྱང་སེམས་
སྤྱི་བོར་ནས་མགྲིན་པ། སྙིང་ག་ལྟེ་བ་གསང་གནས་སུ་སླེབ་པ་ན་དགའ་བ་བཞིར་འཇོག་པ་རྡོ་རྗེ་ཕྲེང་བ་ལས་བཤད་ཅིང་། དེ་ལྟ་བུ་དགའ་བ་བཞི་ལ་བྱང་སེམས་དཀར་པོ་འབབ་པའི་ཆ་ནས་དགའ་
བ་རེ་རེ་ལ་བཞི་བཞིར་ཕྱེ་ནས་བཅུ་དྲུག་དང་། བྱང་སེམས་དམར་པོ་འབབ་པའི་ཆ་ནས་དགའ་བ་བཞི་པོ་རེ་རེ་ལ་གསུམ་དུ་ཕྱེ་ནས་བཅུ་གཉིས་བཤད་དེ། ཕྱག་ཆེན་ཐིག་ལེ་ལས། རི་བོང་མཚན་

མའི་ཆ་འདི་རྣམས། །དགའ་བའི་ཐིག་ལེ་གནས་བཞི་པོ་སོ་སོ་རེ་རེ་ལ་ཆ་བཞིར་བྱས་པའི་མཚམས་རེར་བདེ་བ་རེ་མྱོང་བ་བཅུ་དྲུག་སྟེ། །ཨཱ་ལིའི་ངོ་བོ་ཤེས་པར་བྱ། །འཁོར་ལོ་བཞིན་དུ་རིམ་
པ་ལས། །ཇི་ལྟར་བཤད་པ་དེ་ལྟ་ནའམ། །ཉི་མ་བཅུ་གཉིས་གནས་བཞི་པོ་རེ་རེ་ལ་ཆ་གསུམ་དུ་བྱས་པས་མཚམས་རེར་རྡུལ་འབབ་པའི་སྒོ་ནས་རྣམས་སུ་བཤད། །ཅེས་གསུངས་པའི་ཕྱིར་རོ། །
དེ་ལྟར་ཡས་བབ་དང་མས་བརྟན་གྱི་དགའ་བཞི་འདྲེན་པར་བྱའོ། །སྔར་བཤད་པའི་ཕྲ་མོའི་རྣལ་འབྱོར་བསྒོམ་པས་རླུང་དབུ་མར་ཞུགས་གནས་ཐིམ་གསུམ་བྱས་པ་ལས་ཀུནྡ་ལྟ་བུའི་བྱང་སེམས་
དབུ་མའི་ནང་དུ་བབས་པ་རེག་བྱ་ཁྱད་པར་ཅན་སྐྱེ། དེས་དམིགས་རྐྱེན་བྱས་པས་ལུས་ཚོར་བདེ་བ་སྐྱེ། དེས་དེ་མ་ཐག་རྐྱེན་བྱས་པས་ཡིད་བདེ་སྐྱེ། དེ་དང་སྟོང་ཉིད་ཕྲ་མོ་གཉིས་ཡུལ་ཡུལ་ཅན་
དབྱེར་མེད་དུ་བྱས་ནས་རྩེ་གཅིག་ཏུ་མཉམ་པར་འཇོག རྗེས་ཐོབ་ཏུ་གང་ཤར་ཐམས་ཅད་བདེ་སྟོང་གི་རྣམ་རོལ་དུ་འཆར་བ་དང་། དེ་ལྟ་བུའི་བདེ་སྟོང་དབྱེར་མེད་ཀྱི་ཡེ་ཤེས་ཀྱི་གཟུགས་རྣམས་

༄༅། །ཀྱང་རིགས་བརྒྱ་རིགས་ལྔ་རིགས་གསུམ་དང་། ཁྱད་པར་ལུས་དབེན་མཐར་ཐུག་གསང་ཆེན་རིགས་གཅིག་བསྒོམ་པར་བྱས་ཏེ། ས་ར་ཧས། གཉིས་སུ་མི་བྱ་གཅིག་ཏུ་བྱ་བ་སྟེ། ། །
རིགས་ལ་བྱེ་བྲག་དག་ཏུ་མ་འབྱེད་པར། །ཁམས་གསུམ་མ་ལུས་འདི་དག་ཐམས་ཅད་ནི། །འདོད་ཆགས་ཆེན་པོ་གཅིག་ཏུ་ཁ་དོག་བསྒྱུར་ཅིག་དང་། །ཞེས་སོགས་དང་། དེ་རིང་ཉིད་དུ་མགོན་པོ་ད་།
ནི་འཁྲུལ་པ་ཆད། ཅེས་གསུངས་པའི་ཕྱིར་རོ། །རིགས་བརྒྱ་སོགས་ཀྱི་དབྱེ་ཚུལ། འདུས་པའི་རྒྱུད་ལྟར་ན། བདེ་སྟོང་གི་རྒྱས་བཏབ་པའི་སྒོ་ནས་ཕུང་པོ་རེ་རེ་ལ་ཆ་ཤས་ལྔ་ལྔར་བྱས་ཏེ། དེ་བཞིན་
གཤེགས་པ་ལྔ་ལ་རིགས་ལྔ་ལྔར་ཕྱེ་ནས་བསྒོམ་པ་ནི་ཕུང་པོ་ལྔ་རིགས་ལྔར་བསྒོམ་པའི་ལུས་དབེན་ཡིན་ཏེ། རྩ་རྒྱུད་ལས། མདོར་ན་ཕུང་པོ་ལྔ་རྣམས་ནི། །སངས་རྒྱས་ལྔ་ནི་རབ་ཏུ་བསྒྲགས། །
ཞེས་པས་སོ། །དེ་བཞིན་དུ་བདེ་སྟོང་གི་རྒྱས་བཏབ་པའི་ཁམས་བཞི་རེ་རེ་ལ་ལྔ་ལྔར་ཕྱེ་སྟེ། ཡུམ་བཞི་ལ་རིགས་ལྔ་ལྔར་ཕྱེ་ནས་བསྒོམ་པ་ནི་ཁམས་བཞིར་བསྒོམ་པའི་ལུས་དབེན་ཡིན་ཏེ། དེ་

ཉིད་ལས། ས་ནི་སྤྱན་ཞེས་བྱ་བ་ཡིན། །ཆུ་ཡི་ཁམས་ནི་མཱ་མ་ཀཱི། །མེ་ནི་གོས་དཀར་མོ་ཡིན་ནོ། །རླུང་ནི་སྒྲོལ་མ་རབ་ཏུ་བསྒྲགས། །ཞེས་པས་སོ། །དེ་བཞིན་ཏུ་བདེ་སྟོང་གི་རྒྱས་བཏབ་པའི་སྐྱེ་མཆེད་
དྲུག་རེ་རེ་ལ་ལྔ་ལྔར་ཕྱེ་སྟེ། ས་སྙིང་སོགས་དྲུག་པོ་ལ་རིགས་ལྔ་ལྔར་ཕྱེ་ནས་བསྒོམ་པ་ནི་མིག་སོགས་སེམས་དཔའ་བསྒོམ་པའི་ལུས་དབེན་ཡིན་ཏེ། དེ་ཉིད་ལས། རྡོ་རྗེའི་སྐྱེ་མཆེད་ཉིད་དག་ཀྱང་། །
བྱང་ཆུབ་སེམས་དཔའི་དཀྱིལ་འཁོར་མཆོག་ཅེས་པས་སོ། །དེ་བཞིན་དུ་བདེ་སྟོང་གི་རྒྱས་བཏབ་པའི་གཟུགས་སོགས་ཡུལ་རེ་རེ་ལ་ལྔ་ལྔར་ཕྱེ་སྟེ་རྡོ་རྗེ་མ་གཟུགས་སོགས་ལྔ་ལ་རིགས་ལྔ་ལྔར་
ཕྱེ་ནས་བསྒོམ་པ་ནི་ཡུལ་ལྔ་རྡོ་རྗེ་མ་ལྔར་བསྒོམ་པའི་ལུས་དབེན་ཡིན་ཏེ། དེ་ཉིད་ལས། གཟུགས་སྒྲ་ལ་སོགས་སྔགས་པ་ཡི། །ལྷ་ཉིད་དུ་ནི་རྟག་ཏུ་བསྒོམ། །ཞེས་གསུངས་པའི་ཕྱིར། དེ་ནས་དམ་
པ་རིགས་བརྒྱའི་ལྷ་རྣམས་རིགས་ལྔ་སོ་སོའི་སྐུ་མདོག་དང་ཕྱག་མཚན་རང་གི་རྩ་བའི་ཕྱག་མཚན་འཛིན་པའོ། །ཁྲོ་བོ་བཅུ་དང་བྱམས་པ་ཀུན་བཟང་གཉིས་ལ། རྡོ་རྗེ་ཕྲེང་བར་ལུས་དབེན་གསུངས་

༄༅། །ཀྱང་སྐབས་འདིར་མི་སྟོན་པའི་རྒྱུ་མཚན་ཡོད་དེ། རགས་པ་ཉེར་ལྔའི་བསྐྱེད་རིམ་དང་ཐིམ་རིམ་གྱི་དབང་དུ་མཛད་ནས་མ་གསུངས་སོ། །དེས་ན་ལུས་དབེན་གྱི་ལྷ་ལ་རྒྱས་པར་ཕྱེ་ན་
བརྒྱ་དྲུག་ཅུ། དེའི་སྟེང་དུ་དབྱེ་གཞིའི་ལྷ་སོ་གཉིས་བསྣན་པས་བརྒྱ་གོ་གཉིས་སོ། །སྒྱུ་འཕྲུལ་གསང་སྙིང་དང་ལམ་རིམ་ལས། ཉི་ཁྲི་བཞི་སྟོང་དུས་གཅིག་གསལ་ཞེས་དང་། ཁྲོ་བོ་ལ་བཞི་བརྒྱ་ལྔ་
བཅུ་དང་། བདུན་ཁྲི་དྲུག་སྟོང་བརྒྱད་བརྒྱ་ལྔ་བཅུ་དང་། བསམ་ཡས་ལྷུན་གྲུབ་ཀྱི་དཀྱིལ་འཁོར་གསུངས་སོ། །བདེ་སྟོང་གི་རྒྱས་བཏབ་པའི་ས་ཆུ་མེ་རླུང་རྣམ་ཤེས་ལྔ། རྣམ་སྣང་རིན་འབྱུང་འོད་
དཔག་མེད་དོན་གྲུབ་མི་བསྐྱོད་པ་སྟེ། རིགས་ལྔ་བསྒོམ་པ་ནི་དེ་ཉིད་རིགས་ལྔར་བསྒོམ་པའི་ལུས་དབེན་ཡིན་ཏེ། རྒྱུད་ཕྱི་མ་ལས། དེ་ཉིད་རྣམ་པ་ལྔ་རུ་བཤད་ཅེས་པས་བསྟན་ཏེ། དམ་པ་རིགས་
བརྒྱ་པོ་དེ་ཡང་རིགས་ལྔར་འདུ་ཞིང་། དབེན་གཞི་བརྒྱ་པོ་དེ་ཡང་དབེན་གཞི་ལྔར་འདུས་ཏེ། རྣམ་སྣང་ཉི་ཤུའི་དབེན་གཞི་རྩ་བའི་རྣམ་སྣང་གི་དབེན་གཞི་སོགས་སུ་འདུ་བའི་ཕྱིར་རོ། །བདེ་སྟོང་གི་

རྒྱས་བཏབ་པའི་སྒོ་གསུམ་པོ་རིན་འབྱུང་དང་རྣམ་སྣང་གཉིས་སྐུ་རྡོ་རྗེར་བསྡུས། དོན་གྲུབ་དང་འོད་དཔག་མེད་གསུང་རྡོ་རྗེར་བསྡུས། རྡོ་རྗེ་འཆང་དང་མི་བསྐྱོད་པ་ཐུགས་རྡོ་རྗེར་བསྡུས་ནས་
བསྒོམ་པ་ནི་གསང་བ་རིགས་གསུམ་དུ་བསྒོམ་པའི་ལུས་དབེན་ཡིན་ཏེ། རྒྱུད་ཕྱི་མ་ལས། གསང་བ་རྣམ་པ་གསུམ་དུ་བཤད། །ཅེས་པས་སོ། །དབེན་གཞི་ལྔ་པོ་དེ་ཡང་གསུམ་དུ་འདུས་ཏེ། ལུས་
ངག་ཡིད་གསུམ་རྣམ་པར་དག་པ་རྡོ་རྗེ་གསུམ་གྱི་དབེན་གཞིར་འདུ་བས་སོ། །སྒོ་གསུམ་དང་ལྡན་པའི་སྒྲུབ་པ་པོ་རྡོ་རྗེ་གསུམ་དང་ལྡན་པའི་རྡོ་རྗེ་འཆང་གཅིག་ཏུ་བསྒོམ་པ་ནི་གསང་ཆེན་རིགས་
གཅིག་ལུས་དབེན་མཐར་ཐུག་ཡིན་ཏེ། རྒྱུད་ཕྱི་མ་ལས། ལྷག་པའི་ལྷ་ནི་གསང་ཆེན་ཏེ། །ཞེས་པས་སོ། །གཉིས་པ་ལ། གཞུང་གལ་བོ་ལྟར།རིམ་ལྔ་དང་སྒྱུ་འཕྲུལ་གྱི་སྟེང་འོག་གི་སྒོའི་རྫོགས་རིམ་
དངོས་རྒྱུད་གསང་བ་འདུས་པ་ལྟར། རིམ་ལྔ་འཕགས་ལུགས་ལྟར་བཤད་པ་དང་གཉིས་ལས། དང་པོ་ནི། སླར་ཡང་དབེན་པ་གསུམ་གྱི་རིམ་པ་དང་། །ནས། བསྐྱེད་རྫོགས་ཟབ་མོའི་དོན་རྣམས་མངོན་

༄༅། །གྱུར་ཤོག །ཅེས་ཤཱ་ལོ་ཀ་གཅིག་དང་རྐང་པ་གཉིས་ཀྱིས་བསྟན་ལ། དེ་ནས་སླར་ཡང་ལུས་ངག་ཡིད་གསུམ་དབེན་པ་གསུམ་གྱིས་ཉམས་སུ་ལེན་ཚུལ་ལས། ལུས་རང་བཞིན་གྱིས་
དབེན་པ་ལྷའི་འདུ་ཤེས་ལྟར་སྣང་བ་ལས་མི་འདའ་བ་བྱ་བ་སྟེ་དེ་སྤྱི་ཙམ་པའི་བསྐྱེད་རིམ་ཀུན་བཏགས་ལྟ་བུའམ། ལུས་སེམས་དང་བཅས་པའི་ཕུང་པོ་ལྟར་གདོས་བཅས་སུ་མི་བསྒོམས་ཏེ། སེམས་
ཉིད་ལྷན་ཅིག་སྐྱེས་པ་བདེ་བ་ཆེན་པོའི་ཡེ་ཤེས་དེ་ཉིད་ཀྱང་ཡིད་ངོར་རྣམ་པ་ཡི་དམ་ལྷ་ཡབ་ཡུམ་གྱི་སྐུར་ཤར་བ་ནི་རང་ལུས་ལྷའི་རྣམ་རོལ་རླུང་སེམས་ཙམ་ལས་གྲུབ་པའི་གཟུགས་བརྙན་ལྟར་གསལ་
བ་རྫོགས་པ་ནམ་མཁའི་འཇའ་ཚོན་ནམ། མེ་ལོང་ནང་གི་གཟུགས་བརྙན་བཞིན་སྣང་ཕྱོགས་ལྷའི་འཁོར་ལོས་གཟུགས་སྐུ་ལམ་དུ་བྱེད་པའི་ལུས་དབེན་སྐུ་རྡོ་རྗེ་ཞེས་པའོ། །དེའི་བོགས་འདོན་ངག་
རྡོ་རྗེའི་བཟླས་པ་སྦྱངས་པ་གལ་ཆེ་སྟེ། གསང་སྔགས་བརྒྱ་རྩ་བཟླས་བཞིན་དུ། །མི་ཤེས་བསམ་གཏན་ཀློག་པ་སྤང་། །ཞེས་གསུངས་པས། དེ་ཡང་རླུང་རོ་བསལ་ཏེ་རླུང་སྦྱོར་བ་བཞི་ལྡན་ལ་

གོམས་པའི་ངང་ནས་རླུང་ནང་དུ་འཇུག་པ་ཨོཾ་གྱི་རང་བཞིན། སྙིང་ག་ལ་སོགས་པ་སྲོག་གི་ཐིག་ལེ་གནས་པ་ཨཱཡི་རང་བཞིན། ལྡང་བ་ཧཱུྃ་གི་རང་བཞིན་དུ་ཁྲིག་ཁྲིག་སོང་བ་ལ་སེམས་བཟུང་སྟེ།
དེ་ཡང་རླུང་སྔགས་སྟོང་པ་གསུམ་དབྱེར་མེད་པ་ནས་འབྱུང་འཇུག་གནས་པ་ཡིག་འབྲུ་གསུམ་གྱི་རང་བཞིན་རྡོ་རྗེའི་བཟླས་པ་ཅི་འགྲུབ་ཐོག་མར་རགས་པའི་རླུང་ལ་བསླབ་པས། རླུང་རྒྱུ་བ་གཡས་
གཡོན་འཕོ་མཚམས་སོགས་ངེས་པར་འབྱུང་སྟེ། དེ་ལ་མྱོང་བ་ཅུང་ཟད་རྙེད་ནས་ཕྲ་བའི་རླུང་དབུ་མར་ཞུགས་གནས་ཐིམ་གསུམ་ལ་བསླབ་པས། དུ་སོགས་དང་རྟགས་དང་རྟགས་ཅན་གྱི་རྣམ་པ་
ཡང་འཆར་ཞིང་། དེ་ནས་གསལ་བའི་རླུང་རྣམ་པར་ཤེས་པ་དང་བསྲེ་བ་ཡང་བསླབ་པས་ཕྱི་རླུང་བ་སྤུའི་བུ་ག་ནས་ནང་དུ་བསྲེ་བ་དང་། ནང་རླུང་བ་སྤུ་ནས་ཕྱིར་སྤྲོ་བར་ནུས་པས། དུས་སྟོབས་ཀྱིས་
ཁམས་ཀྱི་འཛིན་འདྲེན་བསྐྱིལ་བ་ལ་དབང་ཐོབ་པས། ལས་རྒྱ་བརྟེན་པར་ནུས་པ་སོགས་ངག་དབེན་གསུང་རྡོ་རྗེའི་དོན་ཉམས་སུ་བླངས་པ་ལས་འབྱུང་བ་དང་། སེམས་རྣམ་པར་ཤེས་པ་དབེན་པ་

༄༅། །ནི་དེའི་ཤུགས་ལས་འགྲུབ་པ་ཡིན་ཏེ། སྙིང་གའི་མི་ཤིགས་པའི་ཐིག་ལེ་ལ་སེམས་བཟུང་ལ་གནས་པ་བཙལ་བ་ནི། ཤིན་ཏུ་བསྒྲིམས་ནས་བཅོས་མ་མ་ཡིན་པའི་རང་བབས་ཀྱི་ལྷན་ནེ། 
བློ་བྲལ་དུ་ཆམ་མེ་ཡིན་མིན་རེ་དོགས་དང་བྲལ་བར་ཆམ་གྱིས་བཞག སེམས་ལས་གཞན་པའི་བཅོས་མའི་ཆོས་ལིངས་ཀྱིས་བསྒྱུར་ཏེ། དེའི་ངང་ལ་རྒྱུན་བསྲིངས་པས་དང་པོ་ཡེངས་སུ་མེད་པ། བར་
དུ་གཡེང་བ་མེད་པ། མཐར་ཡེངས་མཁན་ནམ་ཡེངས་རྒྱུ་མེད་པར་མ་སོང་བའི་བར་དུ་ཉམས་སུ་བླངས་པའི་ངང་ནས་ལས་དང་ཡེ་རྒྱས་དབང་བཞིའི་འགྲོས་ལ་བརྟེན་པའི་དབབ་བཟློག་གི་དགའ་
བཞི་དང་། སྣང་མཆེད་སྟོང་པ་བཞིས་ཁྱད་པར་དུ་བྱས་པ་རྣམས་ཀྱི་ཉམས་ལེན་ཁྲིད་ཀྱི་རིམ་པ་རྣམས་བླ་མའི་ཞལ་ལས་རྙེད་པ་བྱ་དགོས། ཀུན་མཁྱེན་པྲཛྙཱ་རསྨིས་གསུངས་པ་ལྟར་ངེས་པར་བྱས་
ནས་བསྒོམ་ཚུལ་གྱི་རིམ་པ་རྩ་གསུམ་འཁོར་ལོ་དྲུག་གི་བྱེད་པ་བཅིངས་པའི་དྷུ་ཏིའི་ཡར་སྣེར་ཉི་མའི་གདན་ལ་རང་སེམས་ཐིག་ལེ་སྔོན་པོའི་རྣམ་པར་འབར་བ་ལ། རླུང་སེམས་དབྱེར་མེད་དུ་དྲིལ་

བས་དམིགས་པའི་རིམ་པ་ལ་བསླབ་པ་དབུ་མར་རླུང་སེམས་ཞུགས་གནས་ཐིམ་གསུམ་གྱི་རྟགས་དང་ཙནྜ་ལཱི་ས་ཁམས་དངས་སྙིགས་ཕྱེ་ནས་ཉམས་སུ་ལེན་པ་དང་། མཚན་མ་དབྱིབས་ཀྱི་སྣ་རྩེ་།
ནི་དེ་བཞིན་དུ་སྣང་མཆེད་ཐོབ་གསུམ་སྟོང་པ་བཞིའི་འོད་གསལ་དང་བཅས་པ་ངོས་བཟུང་ནས་སྐྱེ་མེད་དུས་ཀྱི་སྣ་རྩེ་སྣང་མཆེད་ཐོབ་གསུམ་གྱི་རྟོག་པ་འགགས་ནས་བརྗོད་བྲལ་དབྱིངས་རིག་གི་ངང་
ལ་གནས་པའོ། །ཉམས་མྱོང་བདེ་བའི་སྣ་རྩེ་མཉམ་བཞག་དང་རྗེས་ཐོབ་བསྲེ། ཉིན་སྣང་གི་ཉམས་མྱོང་དང་རྨི་ལམ་བསྲེ། ཞེ་སྡང་སྒྱུ་ལུས་དང་བསྲེས་ཏེ་མཉམ་རྗེས་ཟུང་འཇུག་ཏུ་བསྒོམ། དེ་
ཉིད་མངོན་གྱུར་དུ་གཏན་ལ་ཕབས་པས་སྐྱེ་བ་སྤྲུལ་སྐུའི་ཞིང་སྦྱོང་། འདོད་ཆགས་དབང་དང་བསྲེ་བ་གནད་གཏུམ་མོ་དང་འདོད་ཆགས་བསྲེས་ཏེ་ཁམས་དགུའི་དངས་སྙིགས་ཕྱེ་ནས་བདེ་སྟོང་གི་
ཡེ་ཤེས་འབྱོངས་བས་བར་དོ་ལོངས་སྐུའི་ཞིང་སྦྱོང་། གཏི་མུག་འོད་གསལ་དང་བསྲེས་ཏེ་མཉམ་རྗེས་ཟུང་འཇུག་ཏུ་བསྒོམ་དེ་ཉིད་མངོན་གྱུར་དུ་གཏན་ལ་ཕེབས་པས་འཆི་བ་ཆོས་སྐུའི་ཞིང་སྦྱོང་

༄༅། །བ་གསུམ་ལ་བསླབས་པ་ནི་རང་ངོའི་མཉམ་བཞག་དང་། དབང་པོ་ཡུལ་ལ་འཇུག་དུས་གང་སྣང་སྟོང་པ་བདེ་བའི་ལྷ་སྐུར་འཆར་བ་ནི་རྗེས་ཐོབ་སྐྱོང་བ་ཡིན་ནོ། །རྗེས་ལ་བསྒྲུབ་བྱ་
བདེན་པ་གཉིས་ཀྱི་རྫོགས་རིམ་ལས། དང་པོ་ཀུན་རྫོབ་སྒྱུ་མ་ནི་འོད་གསལ་གྱི་བཞོན་པར་གྱུར་པའི་རླུང་གི་ཉེར་ལེན་དང་། རང་སེམས་ལྷན་ཅིག་སྐྱེས་པའི་རྐྱེན་ལས། རླུང་སེམས་ཙམ་ལས་
གྲུབ་པའི་རྡོ་རྗེ་འཆང་གི་སྐུ་རྣམ་སྨིན་གྱི་ལུས་རྟེན་འདི་ལས་གོ་ས་གཞན་པ་ཞིག་ལྡང་བ་སྟེ། དེ་ནི་ལོངས་སྐུ་ལྟ་བུའི་བཞིན་ལག་གི་རྣམ་པ་ཅན་ཡིན་ཡང་རྣམ་འཕྲུལ་དུ་མར་སྟོན་ནུས་ཤིང་
སྒྲུབ་གཞིའང་གཉིད་ཀྱི་འོད་གསལ་ལས་བྱུང་ཞིང་རྨི་ལམ་གྱི་དུས་སུ་ད་ལྟ་རྣམ་སྨིན་གྱི་ལུས་འདི་དང་འབྲེལ་བ་ཅན་ཡིན་ལ། སླད་ཀྱི་བར་དོ་ལོངས་སྐུ་འགྲུབ་པའི་ཉེར་ལེན་དུ་འགྱུར་བས་ན་སྒྱུ་
མའི་སྐུ་ཞེས་བརྗོད་ཀྱི། ལམ་གྱི་གནས་སྐབས་ན་སེམས་བསྐྱེད་ཀྱི་འཕེན་པས་སེམས་ཅན་ཐམས་ཅད་ཀྱི་སྒོ་གསུམ་དང་སྒྱུ་ལུས་པའི་སྐུ་རྡོ་རྗེ་རྣམ་པར་སྣང་མཛད། གསུང་རྡོ་རྗེ་འོད་དཔག་མེད།

ཐུགས་རྡོ་རྗེ་མི་བསྐྱོད་པ་གསལ་བའི་དམ་ཚིག་སེམས་དཔའ་ལ་སོ་སོའི་ཐུགས་ཀར་རིམ་བཞིན་སྐུ་གསུང་ཐུགས་ཀྱི་ཡེ་ཤེས་གསུམ་གསལ་བ་ལ་ཡེ་ཤེས་སེམས་དཔའ་སོ་སོའི་མགོར་ཐིག་ལེ་ནཱ་ད་
བཅས་པའི་ཏིང་འཛིན་སེམས་དཔའ་སྟེ། སེམས་དཔའ་སུམ་བརྩེགས་གསལ་ཞིང་སོ་སོའི་ཏིང་འཛིན་སེམས་དཔའ་ལས་འོད་ཟེར་འཕྲོས་པས་སྣོད་བཅུད་ཐམས་ཅད་འོད་དུ་ཞུ་བ་དམ་ཚིག་སེམས་
དཔའ་དང་དེ་འོད་དུ་ཞུ་བ་ཡེ་ཤེས་སེམས་དཔའ་ལ། དེ་འོད་དུ་ཞུ་བ་ཏིང་འཛིན་སེམས་དཔའ་ལ་ཐིམ་པའི་ངང་དུ་མཉམ་པར་བཞག་པས་ཞུགས་གནས་ཐིམ་གསུམ་གྱི་རྟགས་སྣང་སྨིག་རྒྱུ་དུ་བ་ལ་
སོགས་པ་དང་སྣང་མཆེད་ཐོབ་གསུམ་དང་སྟོང་པ་བཞི་འཆར་བའི་ཐམས་ཅད་སྟོང་པ་འོད་གསལ་ལ་མཉམ་པར་འཇོག དེ་ལས་ལྡང་བ་མ་དག་པའི་སྒྱུ་ལུས་དག་པའི་སྒྱུ་ལུས་སུ་བསྒོམ་པའོ། །གཉིས་
པ་དོན་དམ་འོད་གསལ་ནི་སྒྱུ་ལུས་ཀྱི་སེམས་དཔའ་སུམ་བརྩེགས་དེ་སྡུད་རིམ་གཉིད་ཀྱི་འོད་གསལ་དུ་བཅུགས་པའི་སྟོང་ཉིད་ལ་མཉམ་པར་བཞག་པས་ཞུགས་གནས་ཐིམ་གསུམ་དང་སྣང་མཆེད་

༄༅། །ཐོབ་གསུམ་གྱི་རྗེས་སྟེང་བཞིའི་འོད་གསལ་ལྷན་སྐྱེས་ཀྱི་བདེ་བས་ཐབས་བྱས་ཏེ་དངོས་པོའི་གནས་ལུགས་མ་ནོར་བར་རྟོགས་པས་རང་རྒྱུད་ལྡན་གྱི་གང་ཟག་འཕགས་པར་སོང་། བར་
ཆད་མེད་ལམ་རྒྱུད་ལ་སྐྱེས་ནས། བདེན་གཉིས་དབྱེར་མེད་ཟུང་དུ་འཇུག་པའི་ཉམས་ལེན་རྣམས་མངོན་དུ་བྱེད་པ། རྒྱུད་སྒྱུ་འཕྲུལ་དྲྭ་བ་གསང་སྙིང་འདུས་པ་སོགས་མ་ཧཱ་ཡོ་ག་རྣལ་འབྱོར་ཆེན་པོའི་
བསྐྱེད་རྫོགས་ཟབ་དོན་ལ་སྨོན་པ་ཡིན་ལ། དེ་ཡང་ཧེ་རུ་ཀ་གལ་པོ་ལྟར་ན། རྡོ་རྗེའི་བཟླས་དང་སེམས་ལ་དམིགས། །བདག་བྱིན་བརླབས་དང་འོད་གསལ་དང་། །ཟུང་དུ་འཇུག་པ་འདི་ལྔ་ལ། །རེ་
རེ་ལ་ཡང་གསུམ་གསུམ་ཡིན། །ཐ་མལ་དང་ནི་ལམ་དུ་ཁྱེར། །འབྲས་བུ་ཁྱེར་བ་རྣམ་གསུམ་ལ། །རེ་རེ་ལ་ཡང་ལྔ་ལྔར་བཤད། །ཅེས་པས། རྡོ་རྗེའི་བཟླས་པ་ནི་ཨོཾ་ཨཱཿཧཱུྃ་དང་། སེམས་ལ་དམིགས་
པ་སེམས་དང་། སེམས་བྱུང་བ་ལ་དམིགས་པ། བདག་བྱིན་གྱིས་བརླབས་ནས་ལྷ་བསྒོམ་པ། འོད་གསལ་སེམས་ཉིད་ལ་ལྟ་བ། ཟུང་དུ་འཇུག་པ་སྣང་སྟོང་དབྱེར་མེད་དུ་འདྲེས་པ་དང་ལྔ། དེ་རེ་རེ་

ལ་ཐ་མལ་བ་དང་ལམ་དུ་ཁྱེར་བ་འབྲས་བུ་སྟེ་གསུམ་རེ་ཡོད། ཐ་མལ་བ་སེམས་ཅན་ཀུན་ལ་ཡོད། ལམ་དུ་ཁྱེར་བ་རྣལ་འབྱོར་པ་ལ་ཡོད། འབྲས་བུ་སངས་རྒྱས་ལ་ཡོད། དེ་གསུམ་རིམ་པ་ལྔ་པོ་རེ་
རེ་ལ་ཡང་ཁྱབ་པར་གནས་པའོ། །དང་པོ་རྡོ་རྗེའི་བཟླས་པ་ལ་ཡང་། ཐ་མལ་ལམ་ཁྱེར་འབྲས་བུ་གསུམ་ཡོད་པས། ཐ་མལ་ནི། ཐ་མལ་རྡོ་རྗེའི་བཟླས་པ་ནི། །འགྲོ་བ་རྣམས་ཀྱི་དབུགས་འདི་ནི། །
ཕྱིར་འགྲོ་ནང་འོང་གནས་པ་དང་། །ལུས་ངག་ཡིད་དུ་གནས་པ་ནི། །རྡོ་རྗེས་བཟླས་པ་ཐ་མལ་ཏེ། །དེ་ནི་མ་རྟོགས་ཞེས་སུ་བྱ། །ཐ་མལ་རྣམས་ཀྱི་རྡོ་རྗེའི་བཟླས་པ་ནི། སྤྱིར་འགྲོ་བ་རྣམས་ཀྱི་
དབུགས་འདི་ནི་འགྲོ་བ་མཐའ་དག་ལ་རླུང་ལྔར་རིགས་ལྔ་གནས་པ་ལས། ཕྱིར་འགྲོ་བ་ཨོཾ་སྟེ་ལུས་གནས། ནང་དུ་འོང་བ་ཧཱུྃ་སྟེ་ཐུགས་ཡིད་དུ་གནས། ཁོང་དུ་གནས་པ་ཨཱཿསྟེ་ངག་ཏུ་གནས་ཉིན་
ཞག་ཕྲུག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱར་རྒྱུ་བས་རྡོ་རྗེའི་བཟླས་པ་ཉི་ཁྲི་ཆིག་སྟོང་དྲུག་བརྒྱར་གནས་པ་དེ་མི་ཤེས་པས་ཐ་མལ་པ་ཞེས་སོ། །ལམ་དུ་ཁྱེར་བ་ནི། ལམ་དུ་ཁྱེར་བ་སྟེ་བཟླས་པ་ནི། །

༄༅། །འཇུག་དང་གནས་དང་ལྡང་བ་ལ། །ཡན་ལག་དྲུག་ཏུ་ཚང་བསྒོམ་པ། །རྡོ་རྗེའི་བཟླས་པ་ལམ་དུ་ཁྱེར། །ཞེས་པས། རླུང་ཕྱིར་ལྡང་བ་རྒྱལ་བ་རྣམས་ཀྱི་སྐུ་རྡོ་རྗེའི་བདག་ཉིད་ཨོཾ་ལ་སྤྲོ་བ་
དང་བསྡུ་བ་གཉིས། རླུང་ནང་དུ་འཇུག་པ་རྒྱལ་བ་རྣམས་ཀྱི་ཐུགས་རྡོ་རྗེའི་ཡི་གེ་ཧཱུྃ་ལ་སྤྲོ་བསྡུ་གཉིས། རླུང་ཁོང་དུ་གནས་པ་རྒྱལ་བ་རྣམས་ཀྱི་གསུང་རྡོ་རྗེའི་བདག་ཉིད་ཡི་གེ་ཨཱཿལ་སྤྲོ་བ་དང་བསྡུ་
བ་གཉིས་ཏེ། ཡན་ལག་དྲུག་དང་ལྡན་པ་ཉིན་ཞག་ཕྲུག་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་འབྲུ་གསུམ་རྡོ་རྗེའི་བཟླས་པ་ཉི་ཁྲི་ཆིག་སྟོང་དྲུག་བརྒྱར་ལམ་དུ་ཁྱེར་ནས་གྲགས་སྟོང་སྔགས་
ཀྱི་རང་སྒྲ་རྒྱུན་མི་ཆད་པ་ཆུ་བོའི་རྒྱུན་བཞིན་དུ་འབྱུང་བའོ། །འབྲས་བུ་རྡོ་རྗེའི་བཟླས་པ་ནི། ཡི་གེ་གསུམ་པོ་རྣམ་དག་ནས། །སྐུ་གསུང་ཐུགས་སུ་གནས་པའོ། །ཞེས་། ཨོཾ་ནི་སྐུ་མི་ཟད་པ་རྒྱན་གྱི་
འཁོར་ལོ་སྐུ་རྣམ་པ་ཐམས་ཅད་མཁྱེན་པ་སྐུ་རྡོ་རྗེ་འདུས་མ་བྱས་པ་མངོན་དུ་འགྱུར་བ་དང་། ཨཱནི་རྒྱལ་བ་རྣམས་ཀྱི་གསུང་མི་ཟད་པ་རྒྱན་གྱི་འཁོར་ལོ་གསུང་རྣམ་པ་ཐམས་ཅད་མཁྱེན་པ་གསུང་

རྡོ་རྗེ་འདུས་མ་བྱས་པ་མངོན་དུ་འགྱུར་བ་དང་། ཧཱུྃ་ནི་ཐུགས་མི་ཟད་པ་རྒྱན་གྱི་འཁོར་ལོ་ཐུགས་རྣམ་པ་ཐམས་ཅད་མཁྱེན་པ་ཐུགས་རྡོ་རྗེ་འདུས་མ་བྱས་པ་མངོན་དུ་འགྱུར་ནས་སྐུ་གསུམ་མངོན་དུ་
མཛད་པ་འགྱུར་བའོ། །གཉིས་པ་སེམས་ལ་དམིགས་པ་ལ་ཡང་ཐ་མལ་ལམ་ཁྱེར་འབྲས་བུ་གསུམ་ཡོད་པས། ཐ་མལ་ནི། ཐ་མལ་སེམས་ལ་དམིགས་པ་ནི། །འདོད་ཆགས་ཞེ་སྡང་གཏི་མུག་དང་། །
རང་བཞིན་བརྒྱད་ཅུར་ཤར་བ་དང་། །ཕོ་དང་མོ་དང་མ་ནིང་ནི། །ཐ་མལ་སེམས་ལ་དམིགས་པའོ། །ཞེས་པས། ཐ་མ་རང་ག་མའི་སེམས་ལ་དམིགས་པ་ནི། འདོད་ཆགས་བདེ་བར་ཤར། ཞེ་སྡང་
གསལ་བར་ཤར། གཏི་མུག་མི་རྟོག་པ་དང་། སྒོ་ལྔའི་རྣམ་ཤེས། ཡིད། ཉོན་ཡིད། ཀུན་གཞིའི་རྣམ་ཤེས་ཏེ་རྣམ་ཤེས་ཚོགས་བརྒྱད། གཟུགས་ལ་རྒྱུ་གཟུགས་ས་ཆུ་མེ་རླུང་བཞི། འབྲས་གཟུགས་
དབང་ལྔ་ཡུལ་ལྔ་རྣམ་པར་རིག་བྱེད་མ་ཡིན་པའི་གཟུགས་དང་བཅུ་གཅིག ཚོར་བ་བདེ་སྡུག་བར་མ་གསུམ། འདུ་ཤེས་རྒྱ་ཆེ་ཆུང་བར་མ་གསུམ། འདུ་བྱེད་སེམས་དང་ལྡན་པ་ལྔ་བཅུ་དང་། རང་བཞིན་

༄༅། །བརྒྱད་ཅུའི་རྟོག་པ་ཤར་བ་དང་། ཐབས་རྡོ་རྗེ་ཕོ་དང་། ཤེས་རབ་སྟོང་པ་མོ་དང་། ཐབས་ཤེས་དབྱེར་མེད་མ་ནིང་ཞེས་སོ་སོར་རྟོགས་པ་ཐ་མལ་རང་སེམས་རང་ག་མའི་སེམས་ལ་
དམིགས་པའོ། །ལམ་དུ་ཁྱེར་བ་ནི། ལམ་དུ་བསྒོམ་པའི་དམིགས་པ་ནི། །བདེ་བ་གསུམ་དང་དགའ་བ་བཞི། །འོད་ཀྱི་སྣང་བ་གསུམ་བཅས་པ། །དེ་ལྟར་བསྒོམ་པ་ལམ་ཡིན་ནོ། །ཞེས། སེམས་ལ་
དམིགས་པ་ནི་རྣལ་འབྱོར་པས་ལམ་དུ་ཁྱེར་ཞིང་བསྒོམ་པའི་དམིགས་པ་ནི། ལུས་གདན་གསུམ་ཚང་བའི་ལྷའི་སྐུར་བདེ་བ་དང་། ངག་འབྱུང་འཇུག་གནས་གསུམ་སྔགས་སུ་ཤེས་པས་གསུང་དུ་
བདེ་བ་དང་། སེམས་རིག་སྟོང་བརྗོད་བྲལ་དུ་ཤེས་པས་ཐུགས་སུ་བདེ་བ་དང་གསུམ། རང་ལུས་ཐབས་ལྡན་ནམ་གཞན་ལུས་ལ་བརྟེན། ཐིག་ལེ་འཇུ་འདུལ་གྱི་མན་ངག་གིས། དགའ་བ་མཆོག་
དགའ། དགའ་བྲལ། ལྷན་སྐྱེས་ཀྱི་དགའ་བ་དང་། །དགའ་བ་བཞིའི་ཡེ་ཤེས་རྒྱུད་ལ་སྐྱེས། འོད་ཀྱི་སྣང་བ་གསུམ། མེ་ལོང་འོད་ཀྱི་སྣང་བ་ཞལ་ཕྱག་མེ་ལོང་ནང་དུ་བལྟ། ཉི་མ་འོད་ཀྱི་སྣང་བ་

ཐུགས་རྗེའི་ཉི་མ་ལ་བལྟ། མར་མེ་འོད་ཀྱི་སྣང་བ་དགོངས་པ་མར་མེ་ལ་བལྟ། དེ་ཡང་མེ་ལོང་ནང་གི་བཞིན་ལྟར་གཟུགས་གསལ། མར་མེ་ལྟར་དགོངས་པ་གསལ། ཉི་མ་ལྟར་ཐུགས་རྗེ་ཕྱོགས་
མེད་དུ་གསལ་ཞིང་ཁྱབ་པ་དང་བཅས་པ། དེ་ལྟར་རྣལ་འབྱོར་བས་སེམས་ལ་དམིགས་ཤིང་བསྒོམ་པས་ལམ་དུ་ཁྱེར་བའོ། །འབྲས་བུ་ནི། འབྲས་བུའི་སེམས་ལ་དམིགས་པ་ནི། །ལྷ་ཡི་ང་རྒྱལ་
འཆང་བྱེད་ནི། །སྐུ་དང་བདེ་བ་བྱིན་བརླབས་གསུམ། །འབྲས་བུའི་སེམས་ལ་དམིགས་པའོ། །ཞེས་པས། འབྲས་བུའི་སེམས་ལ་དམིགས་པ་ནི། རྣལ་འབྱོར་པ་གང་ཞིག་ལྷ་ཡི་ང་རྒྱལ་འཆང་བ་
བྱེད་པ་དེ་ལ་ལུས་སྐུར་གསལ། ཁམས་བདུད་རྩིར་བདེ། སྔགས་དང་རླུང་གིས་ངག་ཡིད་བྱིན་གྱིས་བརླབས་པའོ། །སྐུ་རང་ལུས་རྩ་ལས་ལྷ་སྐུའི་དབྱིབས་གྲུབ་པ་དང། ཁམས་བདུད་རྩི་ལས་བདེ་བ།
སྔགས་དང་རླུང་གིས་བྱིན་གྱིས་བརླབས་པ་གསུམ། རྩ་སྐུར་གསལ། ངག་སྔགས་སུ་གསལ། རླུང་ཐུགས་སུ་གསལ་བ་ནི་འབྲས་བུའི་སེམས་ལ་དམིགས་པའོ། །གསུམ་པ་བདག་བྱིན་གྱིས་བརླབས་

༄༅། །པ་ལའང་། ཐ་མལ། ལམ་ཁྱེར་འབྲས་བུ་གསུམ་ཡོད་པས། ཐ་མལ་ནི། ཐ་མལ་པ་ཡི་བདག་བྱིན་བརླབས། །སྣང་བ་རང་ལུགས་སེམས་ཅན་ལུས། །མི་ལུས་གྲུབ་སོགས་ཐ་མལ་པ། །
ཞེས་པས། ཐ་མལ་པ་ཡི་བདག་བྱིན་གྱིས་བརླབ་པ་ནི། ཇི་ལྟར་སྣང་བ་རང་ལུགས་སམ་སེམས་ཅན་གྱི་ལུས། ཁམས་གསུམ་གྱི་སེམས་ཅན་རྣམས་ཀྱི་སྣང་བ་ལ་རང་ལུགས་སུ་བཅོས་བསྒྱུར་མ་
པཚིག་བྱས་པ། འབྱུང་བ་ལྔ་རིགས་ལྔའི་རང་བཞིན་གྱིས་གནས་པའོ། །དེ་ལྟར་མི་ལུས་གྲུབ་པ་སོགས་ཐ་མལ་པ། དེའི་ནང་ནས་མི་ལུས་ཁྱད་པར་ཅན་ཐོབ་པ་ནི་རྡོ་རྗེ་ཐེག་པའི་ཆོས་ཟབ་མོ་དང་འཕྲད་
པས་སོ། །ལམ་ཁྱེར་ནི། དེ་ལས་ལམ་དུ་ཁྱེར་ཙམ་ན། །རྡོ་རྗེའི་ལུས་ཉིད་དག་པ་ནི། །རང་ཉིད་དམིགས་ཤིང་ཡིད་འཇོག་པ། །སྤྱོད་ལམ་ཉིད་ཀྱང་སྒྱུ་མར་བལྟ། །དེ་ནི་རབ་ཏུ་བསྒོམ་པའོ། །ཞེས།
རྣལ་འབྱོར་པས་བདག་བྱིན་གྱི་བརླབས་པ་དེ་ལས་ལམ་དུ་ཁྱེར་ཙམ་ན། རྡོ་རྗེའི་ལུས་ཉིད་དག་པ་ནི་དང་པོར་ལྟ་བས་རང་ལུས་རྡོ་རྗེའི་སྔགས་ཀྱི་ཐེག་པས་ཕུང་ཁམས། སངས་རྒྱས་སུ་གཏན་ལ་

ཕབ་པས་ཡེ་ནས་རྣམ་པར་དག་པའོ། །རང་ཉིད་སྒྲུབ་པ་པོས་ལམ་དུས་སུ་དམིགས་ཤིང་ཡིད་འཇོག་པ་ནི། དེ་ལྟར་ཕུང་པོ་ཁམས་སྐྱེ་མཆེད་རྣམས་ཡི་དམ་ལྷ་ཡིན་པ་ལ་ཡིན་པར་ཤེས་ནས་ལྷར་དམིགས་
ཤིང་བསྒོམ་པ་ལ་ཡིད་འཇོག་པའོ། །སྤྱོད་ལམ་ཟ་ཉལ་འགྲོ་འདུག་དུས་བཞིའི་སྐབས་ནམ་དུ་ཡང་ལྷའི་སྐུ་ཕྱག་རྒྱ་སྒྱུ་མར་བལྟའོ། །དེ་ལྟ་བུའི་རབ་ཏུ་བསྒོམ་པ་ལམ་དུ་ཁྱེར་བས་བསྒོམ་པ་ནང་དུ་ཡིད་ལ་
འཇོག ལྷར་སྣང་གི་ཏིང་འཛིན་སྤྱོད་ལམ་རྣམ་བཞི་དང་མི་འབྲལ་བར་བྱེད་པ་ལམ་དུ་ཁྱེར་བའོ། །འབྲས་བུ་ནི། འབྲས་བུའི་བདག་བྱིན་བརླབས་པ་ནི། སྒྱུ་མ་དང་ནི་ཆུ་ཟླ་དང་། །འཇའ་ཚོན་
བཞིན་དུ་དངོས་མེད་པ། །དེ་ལྟར་འབྲས་བུའི་སྐུར་སྣང་བ། །མཚན་དང་དཔེ་བྱད་རྒྱན་གྱིས་བརྒྱན། །དེ་ནི་འབྲས་བུའི་རིམ་པའོ། །ཞེས་འབྲས་བུ་སངས་རྒྱས་ཀྱི་ས་ན་འབྲས་བུའི་བདག་བྱིན་
གྱི་བརླབས་པ་ནི། སྒྱུ་མ་དང་ཞེས་པས་ལྷ་སྐུས་དོན་མཛད་ཅིང་ལྷ་སྐུར་སྣང་ཡང་སྒྱུ་མ་དང་འདྲ་བའོ། །ཆུ་ཟླ་ལྟར་སྣང་ལ་རང་བཞིན་མེད་པས་ཆུ་ཟླ་དང་། གསལ་ལ་རྟོག་པ་མེད་པས་འཇའ་ཚོན་

༄༅། །བཞིན་དུ་དངོས་པོ་བདེན་གྲུབ་ཏུ་མེད། དེ་ལྟར་དཔལ་ཆེན་པོ་ཧེ་རུ་ཀའི་འབྲས་བུའི་སྐུར་སྣང་བ་ཞི་བ་མཚན་དང་དཔེ་བྱད་དང་ཁྲོ་བོ་གར་དགུ་མཚན་དང་ཆས་བརྒྱད་དཔེ་བྱད་ཀྱི་རྒྱན་
གྱིས་བརྒྱན་པ། དེ་ནི་གདུལ་བྱ་ལ་སྐུ་ཞི་བ་དང་ཁྲོ་བོར་གང་ལ་གང་འདུལ་དེ་ལ་དེར་མཐུན་དུ་སྣང་བ་འབྲས་བུའི་བདག་བྱིན་གྱིས་བརླབས་པའོ། །བཞི་པ་འོད་གསལ་ལ་ཐ་མལ་ལམ་ཁྱེར་འབྲས་བུ་
གསུམ་ལས། ཐ་མལ་ནི་སེམས་ཉིད་རང་བཞིན་གྱིས་འོད་གསལ་ཡེ་ནས་གྲུབ་ནས་གནས་པ་དེ། འོད་གསལ་བ་ཡི་མཚན་ཉིད་ནི། །ཐ་མལ་ལས་གྲུབ་རང་བཞིན་སྟོང་། །ཞེས། ཐ་མལ་པ་ལ་
སེམས་རང་གི་མ་བཅོས་ལ་ཡོངས་ཀྱི་འོད་གསལ་བར་གྲུབ་པ་རང་གིས་མ་ཤེས་པའོ། །ལམ་ཁྱེར་ནི། ལམ་ཡང་རང་བཞིན་མེད་པ་སྟེ། །སེམས་ཀྱི་དཀྱིལ་འཁོར་འོད་གསལ་ཉིད། །ཅེས་ལམ་དུས་
རྣལ་འབྱོར་པས་སེམས་ཉིད་འོད་གསལ་རང་བཞིན་མེད་པ་རང་གིས་འོད་གསལ་བས་མཁྱེན་པ་མ་འགགས་པ་སྟེ། སེམས་ཉིད་བྱང་ཆུབ་སེམས་ཀྱི་དཀྱིལ་འཁོར་འོད་གསལ་བ་སྟེ། སེམས་ལ་

སེམས་མ་མཆིས་ཏེ། སེམས་ཀྱི་རང་བཞིན་འོད་གསལ་བའོ། །ཞེས་པ་ལྟར། ངང་གིས་མ་བཅོས་པས་རང་བཞིན་སྟོང་པ་ལམ་དུ་ཁྱེར་བའོ། །འབྲས་བུ་ནི། འབྲས་བུ་ཡང་ནི་འོད་གསལ་ལོ། །དེ་ནི་
ཐུན་མོང་སངས་རྒྱས་སོ། །ཞེས་པས། འབྲས་བུ་སངས་རྒྱས་ཀྱི་ས་ན་སངས་རྒྱས་ཐམས་ཅད་ཀྱི་ཡེ་ཤེས་འོད་གསལ་བའི་སྐུར་གནས་པ་སངས་རྒྱས་སོ། །དེ་ནི་ཐེག་པ་ཐུན་མོང་ཐམས་ཅད་ཀྱང་
དེ་ལྟར་སངས་རྒྱས་པར་འདོད་པས་སོ། །ལྔ་པ་ཟུང་དུ་འཇུག་པ་ལ་ཐ་མལ་དང་། ལམ་ཁྱེར་དང་། འབྲས་བུའོ། །ཐ་མལ་ནི། ཐ་མ་ཟུང་དུ་འཇུག་པ་ནི། ཐོག་མ་དང་ནི་ཐ་མའི་དུས། །སངས་རྒྱས་
སེམས་ཅན་གཉིས་མེད་དེ། །གཉིས་སུ་མེད་པས་ཡེ་སངས་རྒྱས། །ཞེས། ཐོག་མ་སེམས་ཅན་དུ་གནས་པའི་དུས་ན་སེམས་ཉིད་བདེ་གཤེགས་སྙིང་པོ་ཡིན་ལ། ཐ་མ་སངས་རྒྱས་སུ་གནས་པའི་
དུས་ན་ཡང་། སེམས་ཉིད་བདེ་གཤེགས་ཉིད་སངས་རྒྱས་པས་གཉིས་སུ་མེད་དེ་ཟུང་དུ་འཇུག་པའོ། །ལམ་ཁྱེར་ནི། ཡེ་སངས་རྒྱས་པས་བླང་དོར་མེད། །བླང་དོར་མེད་པས་ལམ་དུ་ཁྱེར། །ཟུང་དུ་

༄༅། །འཇུག་པས་གཉིས་སུ་བསྡེབས། །ཞེས་པས། རྣལ་འབྱོར་པས་སེམས་ཉིད་གཉིས་མེད་མཉམ་པ་ཆེན་པོ་ཟུང་དུ་འཇུག་པ་ཡེ་སངས་རྒྱས་པས་བླང་དོར་མེད་པ་སེམས་ཅན་ལ་ངན་
པར་བལྟས་ནས་དོར་དུ་མེད། སངས་རྒྱས་ལ་བཟང་པོར་བལྟས་ནས་བླང་དུ་མེད་པས་བཟང་ངན་བླང་དོར་མེད་པ་ལམ་དུ་ཁྱེར། ཟུང་དུ་འཇུག་པ་ནི། དཔེར་ན་རྨོས་གླང་གཉིས་གཤིབས་ན་ཞིང་རྨོ་
བར་ནུས་པ་ལྟར་ཡབ་ཡུམ་གཉིས་བསྡེབས་པ་དེ་ཟུང་འཇུག་ལྷན་ཅིག་སྐྱེས་པའི་ཡེ་ཤེས་འགྲུབ་པར་བལྟའོ། །འབྲས་བུ་ནི། འབྲས་བུ་ཉིད་ཀྱང་ཟུང་དུ་འཇུག །ཟུང་འཇུག་གོ་འཕང་ལ་གནས་ནི། །
སླར་ཞིང་གང་ཡང་མི་སློབ་པའོ། །དགུང་ལས་སླར་གཤེགས་དོན་མ་མཆིས། །ཞེས། འབྲས་བུ་སངས་རྒྱས་ཀྱི་ས་ན་འབྲས་བུ་ཉིད་ཀྱང་ཟུང་དུ་འཇུག་པ་དབྱིངས་ཡུམ་ལ་ཡེ་ཤེས་གཉིས་མེད་ཟུང་
དུ་འཇུག དེ་ལྟ་བུའི་ཟུང་འཇུག་གི་གོ་འཕང་ཆོས་སྐུའི་དགོངས་པ་ལ་གནས་པར་འགྱུར་བས་ན། སླར་ཞིང་གང་ལ་ཡང་བསླབ་པ་མེད་པས་མི་སློབ་པའོ། །རིམ་པ་བཞི་པའི་དོན་གྱི་འོད་གསལ་

ལས་ལངས་མ་ཐག་ཏུ། སློབ་པའི་ཟུང་འཇུག་གི་སྐུར་ལྡང་བ་དག་པའི་སྒྱུ་ལུས་ལྡང་བ་དང་། མི་སློབ་པའི་ཟུང་འཇུག་ཁ་སྦྱོར་ཡན་ལག་བདུན་ལྡན་གྱི་སྐུར་བཞེངས་པ་སྟོང་ཉིད་ཆོས་སྐུ་ལས་ཡར་ལ་
གཤེགས་པའི་དགོངས་པ་གཞན་ཡོད་པ་མ་ཡིན་པས་འབྲས་བུ་མཐར་ཐུག་པའི་ཟུང་འཇུག་དང་ལྔའི་རིམ་ལྔ་དེ་ལྟར་བསྟན་ཏོ། །དཔལ་གསང་བའི་སྙིང་པོ་ལྟར་ན། ཐབས་ལམ་དེ་ལ་དབྱེ་ན་གཉིས་ཏེ།
གདམས་ངག་སྟེང་དང་འོག་གི་སྒོ། །ཞེས་སྟེང་སྒོ་འཇུ་འདུལ་གྱི་ཡན་ལག་ནི། འཁོར་ལོ་དྲུག་ལ་བརྟེན་ནས་འབར་འཛག་གི་སྦྱོར་བ་སྟེ། རྒྱ་མཚོ་ལས། འཁོར་ལོ་གསུམ་གཉིས་སྲོག་ཤིང་གསུམ། །
མེ་རླུང་འགྲོ་བས་ནམ་མཁའི་ག །བཞོ་བས་སྟེང་དུ་རྣམ་པར་གྲགས། །ཞེས་པས་བསྟན་ཏེ། འཁོར་ལོ་གསུམ་གཉིས་ཞེས་པས་གསུམ་ཚན་གཉིས་ཏེ་དྲུག་ཡིན་ཅིང་། སྲོག་ཤིང་གསུམ་ནི་རྩ་དབུ་
རྐྱང་རོ་གསུམ་སྟེ་ལུས་ཀྱི་དབུས་སྲོག་ཤིང་བསླང་བ་ལྟར་ཡོད་པ་དེ་བརྟེན་པ་རྩ་འཁོར་སྤྱི་བོ་བདེ་ཆེན་གྱི་འཁོར་ལོ་རྩ་འདབས་སོ་གཉིས། མགྲིན་པ་ལོངས་སྤྱོད་འཁོར་ལོ་རྩ་འདབ་བཅུ་དྲུག སྙིང་

༄༅། །ག་ཆོས་ཀྱི་འཁོར་ལོ་རྩ་འདབ་བརྒྱད། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རེ་བཞི། དེའི་འོག་ཏུ་སྦྱར་བྱ་མེའི་འཁོར་ལོ་གྲུ་གསུམ་རཾ་གྱིས་མཚན་པ་དང་། དེའི་འོག་ཏུ་སྦྱར་
བྱེད་རླུང་གི་འཁོར་ལོ་གཞུའི་དབྱིབས་ཅན་ཡཾ་གྱིས་མཚན་པ་དང་དྲུག་གནས་ཤིང་། མེ་རླུང་འགྲོ་བས་ནམ་མཁའི་བ། །ཞེས་པ། དེ་ལྟར་སྟེང་སྒོའི་ལམ་ཉམས་སུ་བླངས་པས་སྟེང་རླུང་མནན་པས་
རོ་རྐྱང་གཉིས་ཀྱི་ལམ་བརྒྱུད་དེ་ལྟེ་འོག་ཏུ་སླེབ་པ་དང་། འོག་རླུང་བསྐུམ་པའི་རྐྱེན་གྱིས་སུམ་མདོའི་རླུང་དང་བཅས་པས་རླུང་གི་དཀྱིལ་འཁོར་གཡོས་པས་མེའི་དཀྱིལ་འཁོར་འབར་ཏེ། མེ་རླུང་
གཉིས་པོ་དབུ་མའི་ལམ་བརྒྱུད་སྤྱི་བོའི་ཧཾ་ཡིག་ལ་ནམ་མཁའི་བ་ཞེས་པ་ཐ་སྙད་བཏགས་པས། བ་ལས་འོ་མ་བཞོ་བ་མཚོན་བྱེད་དུ་བྱས་པས་ཧཱུྃ་ཡིག་ལས་བྱང་སེམས་དངུལ་ཆུའི་རྡོག་མ་ལྟར་
འཛག་པས་རྩ་འཁོར་གང་བས་དགའ་བའི་ཡེ་ཤེས་སྐྱེས། དེ་བཞིན་མགྲིན་པའི་རྩ་འཁོར་གང་བས་མཆོག་དགའི་ཡེ་ཤེས་རྒྱུད་ལ་སྐྱེས། སྙིང་གའི་རྩ་འཁོར་གང་བས་དགའ་བྲལ་གྱི་ཡེ་ཤེས་རྒྱུད་

ལ་སྐྱེས། དེ་བཞིན་ལྟེ་བའི་རྩ་འཁོར་གང་བས་ལྷན་ཅིག་སྐྱེས་དགའི་ཡེ་ཤེས་རྒྱུད་ལ་སྐྱེས། དེ་ལྟར་བསླབ་པ་ཐབས་ལམ་སྟེང་སྒོའི་མན་ངག་སྤྱི་ལྟར་ཡིན། ཁྱད་པར་བ་ནི་ཀུན་ཏུ་བཟང་པོའི་ཐིག་
ལེའི་མན་ངག་སྙིང་ག་ཆོས་ཀྱི་འཁོར་ལོ་རིན་པོ་ཆེའི་སྒྲོམ་བུ་ཙིཏྟ་སྨུག་པོ་གུར་ཕུབ་པ་འདྲ་བའི་ནང་རང་བཞིན་དཀྱིལ་འཁོར་ཡེ་ནས་གནས་པའི་རྟགས་སུ་དྭངས་མ་ལྔ་ཡུམ་ལྔ་ཡེ་ཤེས་ལྔ་སྐུ་ལྔའི་
རང་བཞིན་གྱི་གནས། དེ་ཡང་སྙིང་ག་ཆོས་ཀྱི་འཁོར་ལོའི་གཡས་ན་ཆོས་ཉིད་ཀྱི་རྩ་གསུམ་དབྱིབས་ཟླུམ་པོ་ཁ་དོག་དཀར་པོ་ཀུན་གཞིའི་རྣམ་ཤེས་གནས་པའི་རྟེན་སྦྱང་བྱ་འཁོར་བའི་ས་བོན་
ཨ་ནྲྀ། སྦྱོང་བྱེད་དེ་བཞིན་གཤེགས་པའི་སྙིང་པོ་ཨོ་གནས་པའོ། །རྒྱབ་ཕྱོགས་སུ་ཡེ་ཤེས་ཀྱི་རྩ་གཅིག་དབྱིབས་གྲུ་བཞི་མདོག་སེར་པོ། ཡིད་ཀྱི་ཤེས་པ་ས་བོན་སུ་ཏྲི། སྙིང་པོ་ཧཱུྃ། གཡོན་ཡོན་
ཏན་གྱི་རྩ་གསུམ་དབྱིབས་ཟླ་གམ་ཁ་དོག་དམར་པོ་ཉོན་ཡིད་ཀྱི་ཤེས་པ། ས་བོན་བྲེ་དུ། སྙིང་པོ་ཨཾ། མདུན་ན་རང་རྒྱུད་ཀྱི་རྩ་གཅིག་དབྱིབས་གྲུ་གསུམ་ཁ་དོག་དམར་ནག་སྒོ་ལྔའི་རྣམ་ཤེས་གཉིད་

༄༅། །དང་བཅས་པ་གནས་ཤིང་། དེ་རྣམས་ཀྱི་དབུས་ན་ཡེ་ཤེས་སྙིང་པོའི་ཐིག་ལེ་མེ་ཏོག་ཀུནྡ་ལྟ་བུ་འོད་སྣ་ཚོགས་ཅིར་ཡང་མ་ངེས་པ་མཐའ་ཐམས་ཅད་ལས་གྲོལ་བ་ཡུངས་ཀར་འབྲིང་
ཚད་ཙམ་དུ་གནས་པའི་དཀྱིལ་འཁོར་དེ། རང་རིག་པའི་མངོན་སུམ་གསལ་བ་ཡུལ་གྱིས་མི་འཕྲོགས་པ་བསྒོམ་པར་བྱས་པ་དྭངས་མ་ལྔ་ཡེ་ཤེས་སྙིང་པོ་དང་དྲུག་པོ་དེ་དག་ཡེ་ཤེས་ལྔ་དང་རང་བྱུང་
གི་ཡེ་ཤེས་དང་དྲུག་གི་དཀྱིལ་འཁོར་དུ་རང་སྣང་བ་ནི་ཕྱིན་ཅི་མ་ལོག་པར་ཡོངས་སུ་གྲུབ་པའོ། །དེ་ཀ་ལ་སྤྱི་བོ་ཚངས་པའི་བུ་ག་ན་མར་ཡེ་ཤེས་སྙིང་པོའི་ཐིག་ལེ་ལ་སེམས་གཏད་དེ་བསྒོམ་པས་
སྐུ་གསུང་ཐུགས་ཀྱི་ཐིག་ལེ་ལ་ཕོག་སྟེ་འགལ་མེའི་དུམ་བུ་ལ་ཧས་བཏབ་པའི་ཚུལ་དུ་དཀར་སལ་གྱིས་སོང་བ་ལས་ས་བོན་དྲུག་གཉིད་དང་བཅས་པ་སྦྱངས་ནས་དྭངས་མའི་དཀྱིལ་འཁོར་གྱི་ཡེ་ཤེས་
སྙིང་པོ་ལ་འདུས་ཏེ་དེ་ལས་བདེ་བའི་ཡེ་ཤེས་འབྱུང་བའོ། །བདེ་བའི་ཡེ་ཤེས་ཀྱི་ངོ་བོ་ནི་དམིགས་སུ་མེད་པ་མཐའ་ཐམས་ཅད་དང་བྲལ་བ་ཐུགས་ཀྱི་དཀྱིལ་འཁོར་རོ། །དེ་ནི་རྒྱུ་འབྲས་གཉིས་མེད་

ཀུན་ཏུ་བཟང་པོའི་མན་ངག་གོ། གཉིས་པ་ཀུན་ཏུ་བཟང་མོའི་ཐིག་ལེའི་མན་ངག་ལྟེ་བ་སྤྲུལ་པའི་འཁོར་ལོ་བསྒོམ་པའི་མན་ངག་ནི། ལྟེ་བ་སྤྲུལ་བའི་འཁོར་ལོ་རྩ་འདབ་དྲུག་ཅུ་རྩ་བཞིའི་དབུས་ན།
དབྱིངས་ཕྱུག་ལྔའི་ཐིག་ལེ་ཞེས་བྱ་བ་ཡི་གེ་ཨ་ཐུང་གི་དབྱིབས་སུ་གནས་ཏེ། ཡུམ་གྱི་གསང་བའི་མཁའ་སྣ་རྩེའི་ཐིག་ལེ་དང་འབྲེལ་ནས་གནས་སོ། །དེ་ཡང་སྙིང་ག་ན་ཡར་ཨ་ལ་སེམས་གཏད་
དེ་བསྒོམ་པས་རྩ་ཨ་བ་དྷཱ་ཏིའི་མར་སྣེ་དམར་ནར་གྱིས་སོང་བས། དབྱིངས་ཕྱུག་ལྔའི་ཐིག་ལེ་ལ་ཕོག་སྟེ་འོད་དུ་ཞུ་བས། རྩ་འདབ་དྲུག་ཅུ་རྩ་བཞིའི་རྟོག་ཚོགས་ཀྱི་ཐིག་ལེ་རྣམས་ཞུ་སྟེ་ཞག་ཀོར་
འོ་མས་བུས་པ་བཞིན་སོང་། རྩ་བ་སྐུ་དང་ཡེ་ཤེས་བཞི་བཅུ་རྩ་གཉིས་སུ་གསལ་ཞིང་། དེ་དག་འབྱུང་བའི་རྒྱུར་གྱུར་པས་དཀྱིལ་འཁོར་གྱི་དབྱིངས་སོ། །དེ་ལྟར་ལྷ་རྟོག་དབྱེར་མི་ཕྱེད་པས་ནི་རྡོ་རྗེ་
ཞེས་བྱ་སྟེ། རྟོག་པ་རྣམས་ལྷའི་ཚོགས་སུ་གསལ་བའམ། རྟོག་ཚོགས་ཐམས་ཅད་བདེ་བའི་ཡེ་ཤེས་ཀྱི་སྤྱོད་ཡུལ་དུ་དག་པས་ཀུན་ཏུ་བཟང་པོ་དང་། བཟང་མོ་དང་། ཐུབ་པ་དྲུག་དང་བཅས་པའི་

༄༅། །དཀྱིལ་འཁོར་ལ་མངོན་སུམ་དུ་གསལ་བ་ནི་འཁོར་འདུས་ཐམས་ཅད་ཡིད་རང་བྱུང་གི་ཡེ་ཤེས་ཁོ་ན་ཡིན་པའི་ཕྱིར་བདག་ཉིད་ཆེན་པོ་ཞེས་བྱའོ། །དེ་ཡང་སྙིང་ག་ཆོས་ཀྱི་འཁོར་ལོ་
ལ་ཡང་དང་ཡང་དུ་བསྒོམ་པའི་སྟོབས་ཀྱིས་རང་ལ་རང་གསལ་བས་ལྷག་པའི་ཡེ་ཤེས་སོ། །ཡེ་ཤེས་ལྔའི་ངོ་བོ་ཡང་ཐུགས་སྟོང་པ་ཉིད་ཀྱི་ཡེ་ཤེས་སུ་འདུས་པས། རང་གི་རིག་པའི་ཡེ་ཤེས་ལ་
བལྟ་བྱ་ལྟ་བྱེད་མེད་པའི་ཚུལ་གྱིས་ཡེ་ཤེས་ལྔའི་ངོ་བོ་ལ་ལྟ་ཞིང་ཉམས་སུ་ལེན་པ་ནི་མཐོང་བ་མེད་པའི་ཚུལ་གྱིས་མཐོང་བ་ཁོ་ནའོ། །དེ་ནི་ལྟེ་བ་སྤྲུལ་བའི་འཁོར་ལོ་བསྒོམ་པའི་མན་ངག་གོ །གསུམ་
པ་སྦྱོར་བ་དག་པའི་མན་ངག་ནི། དེ་ཡང་མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་གི་དབུས་ན་མཁའ་འགྲོ་མ་རྔམ་མ་ཞེས་བྱ་བ་ཡི་གེ་ཨོཾ་གི་དབྱིབས་སུ་གནས་པ་དེ་ལ་བཟའ་བཏུང་གི་
བཅུད་འདུས་པས་དེ་སྙིང་པོའི་སྙིང་གའི་ཐིག་ལེའོ། །དེ་ཡང་སྙིང་ག་ནས་འོད་ཟེར་གྱེན་དུ་སོང་། མགྲིན་པ་ལོངས་སྤྱོད་ཀྱི་ཐིག་ལེ་ལ་ཕོག་པས། རྟོག་ཚོགས་ཀྱི་ཐིག་ལེ་འཁྱགས་པ་ལྟར་བཞུ་སྟེ།

ཞག་ཀོར་འོ་མས་བུས་པ་ལྟ་བུར་སོང་བ་ལ་མཉམ་བཞག་གི་སྦྱོར་བས་ཐིག་ལེ་དེ་དག་ཞུ་བ་ལས་རོ་དྲུག་གི་བདེ་བའི་ཡེ་ཤེས་སུ་གསལ་ཞིང་ཡིད་ཚིམ་པར་བྱེད་པའི་ཕྱིར་བདེ་བའི་ཡེ་ཤེས་ཞེས་
བྱ་སྟེ་སྡུག་བསྔལ་གྱིས་གདུང་བ་མེད་པའི་དགྱེས་པ་ཆེན་པོ་དེ་ལྟར་སྤྱོད་ལམ་འཛིན་པ་སྦྱོར་བ་དག་པའི་མན་ངག་གོ །བཞི་པ་ཁྱབ་གདལ་ཆེན་པོའི་མན་ངག་ནི། ཀླད་པ་བདེ་ཆེན་གྱི་འཁོར་ལོ་རྩ་།
འདབ་སོ་གཉིས་ཀྱི་དབུས་ན་ཀུན་ཏུ་བཟང་པོའི་ཐིག་ལེ་ཡི་གེ་ཧཾ་གི་དབྱིབས་སུ་གནས་ཏེ། དེ་བསྒོམ་པའི་སྟོབས་ཀྱི་ཟག་པ་མེད་པའི་བདེ་བ་ཉམས་སུ་མྱོང་བའི་བསོད་ནམས་ཀྱི་ཚོགས་ཀྱིས་དངོས་
བོ་དང་མཚན་མས་འཛིན་པའི་དྲི་མ་དག་ནས་ཡེ་ཤེས་སྒྱུ་མར་རང་སྣང་བའོ། །དེ་ཡང་སྙིང་ག་ནས་མེ་སྣ་ཡར་སོང་སྟེ་ལོངས་སྤྱོད་ཀྱི་ཐིག་ལེ་ལ་ཕོག དེ་ནས་ཡར་སྤྱི་བོ་ཚངས་པའི་བུ་ག་ནས་ཐོན་
སྟེ་ཕྱོགས་བཅུའི་དེ་བཞིན་གཤེགས་པ་ཐམས་ཅད་ལ་ཕོག་པས་འོད་དུ་ཞུ་ནས་ཚུར་འདུས་བདེ་ཆེན་གྱི་འཁོར་ལོ་ན་ཐིག་ལེ་ཧཾ་ཡོད་པ་ལ་ཐིམ་ནས། ཧཾ་ཡང་འོད་དུ་ཞུ་བ་ལས་རྩ་འདབ་སོ་གཉིས་ཀྱི་

༄༅། །རྟོག་ཚོགས་ཀྱི་ཐིག་ལེ་འོད་དུ་ཞུ་སྟེ། ཞག་ཀོར་འོ་མས་བུས་པ་བཞིན་དུ་སོང་བ་དང་། ཟག་མེད་ཀྱི་བདེ་བས་ལུས་མགོ་མཇུག་ལ་ཁྱབ་ཙ་ན་རྟོག་ཚོགས་ཐམས་ཅད་སྐུ་དང་ཡེ་ཤེས་།
སུ་གསལ་བའོ། །དེ་ཡང་རྟོགས་པར་དཀའ་བས་ན་གསང་བ། བཅུད་འདུས་པའི་ཐིག་ལེ་བདེ་བའི་ཡེ་ཤེས་དེ་ཉིད་ཀྱི་འབྱུང་ཁུངས་སུ་གྱུར་པས་དབྱིངས་ཞེས་བྱ། བདེ་བའི་ཡེ་ཤེས་དེ་ནི་སངས་
རྒྱས་ཀུན་གྱི་དགོངས་པའི་དངོས་གཞིའོ། །འོག་སྒོ་ཁམས་གསུམ་རོལ་པའི་མན་ངག་ནི། ལས་རྒྱ་ལ་བརྡ་བཞིས་བསྐུལ་ཏེ། ཕྱག་རྒྱ་བཞིའི་འདུ་ཤེས་གསུམ་ལྡན་གྱི་སྒོ་ནས་སྙོམས་པར་འཇུག དེ་
ལྟར་བྱང་སེམས་སྤྱི་བོ་ནས་འགྲིན་པ་སྙིང་ག་ལྟེ་བ་རྣམས་སུ་རིམ་གྱིས་བབས་པས། དགའ་བ་བཞིའི་རིམ་པས་དངོས་པོ་ལྷན་ཅིག་སྐྱེས་པའི་ཡེ་ཤེས་དབབ་བཟུང་སྦྱོར་བས་ཉམས་སུ་མྱོང། དེ་ནས་
བྱང་སེམས་ལྡོག་ཁྱབ་ཀྱི་སྦྱོར་བས་དཀར་དམར་འདྲེས་པ་ཡུམ་གྱི་རྩ་ཁ་ཁ་མུ་ཀའི་རྩེ་ནས་སླར་ཡང་གྱེན་དུ་ལྡོག་སྟེ་ལྟེ་བ་ནས་སྤྱི་བོའི་རྩ་འཁོར་གྱི་བར་དུ་ཁྱབ་པས། ལུས་ཐམས་ཅད་ལ་རྩས་ཁྱབ།

དེ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེ་ཐམས་ཅད་ལ་བདེ་བའི་ཡེ་ཤེས་ཀྱིས་ཁྱབ་པས་རང་བཞིན་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང། སྐད་ཅིག་ལ་བདེ་སྟོང་ཆེན་པོའི་ཡེ་ཤེས་
བཙན་ཐབས་སུ་སྐྱེས་པས། ས་ལམ་གཅིག་ཆོད་དུ་རྫོགས་པའི་ཐབས་ལམ་གཅིག་ཆར་བ་སྟེ། རྒྱས་པ་ལས། ཕུན་སུམ་ཚོགས་པ་ལྷུན་གྲུབ་རྣམས། །གསང་དབང་མཆོག་གི་སྦྱིན་པར་བྱེད། །
ཅེས་གསུངས་སོ། །འདུས་པའི་རིམ་ལྔ་ནི། སླར་ཡང་ཞེས་པས་ལུས་དབེན་གྱི་སྦྱོར་བ་བདེ་སྟོང་འདྲེན་པ་སོགས་བྱས་ནས། སླར་ཡང་དབེན་པ་གསུམ་གྱི་རིམ་པ་ལས་དང་པོ་ལུས་དབེན་སྐུ་རྡོ་
རྗེའི་ཏིང་འཛིན་ལ་དམ་པ་རིགས་བརྒྱའི་ལུས་དབེན། དེ་ཉིད་རིགས་ལྔའི་ལུས་དབེན། གསང་བ་རིགས་གསུམ་སྟེ། རིན་འབྱུང་རྣམ་སྣང་སྐུ་དོན་གྲུབ་སྣང་མཐའ་གསུང་། རྡོ་རྗེ་མི་བསྐྱོད་ཐུགས་
སྟེ་གསུམ་མོ། །གསང་ཆེན་རིགས་གཅིག་རྣམས་བསྒོམ་སྟེ་ལུས་ཀྱི་ཕྱི་ནང་གི་སྟོང་ར་སོགས་གསལ་དགོས་སོ། །སྤྱིར་རྫོགས་རིམ་རྡོ་རྗེ་ཕུང་པོའི་ལུས་ལ་གནད་དུ་བསྣུན་པར་བྱེད་པ་ལ། རྩ་རླུང་

༄༅། །ཐིག་ལེ་གསུམ་གྱི་གནད་ཤེས་དགོས་པས། རྩ་ཐམས་ཅད་བསྡུ་ན་དབུ་རྐྱང་རོ་གསུམ་དུ་འདུས་ཤིང་། དེ་ལས་གྱེས་པའི་སྤྱི་བོ་བདེ་ཆེན་གྱི་འཁོར་ལོ་ན་རྩ་འདབ་སོ་བཞི་ཡོད། སྤྱི་
བོ་བདེ་ཆེན་ཞེས་པའི་རྒྱུ་མཚན་ཡོད་དེ། བདེ་བའི་རྟེན་ཧཾ་ཡིག་དེར་གནས་པའི་ཕྱིར། མགྲིན་པ་ལོངས་སྤྱོད་ཅེས་པའི་རྒྱུ་མཚན་ཡོད་དེ། རོ་དྲུག་ལ་གནས་དང་སྒྲ་དབྱངས་མི་ཟད་པར་ལོངས་སྤྱོད་
པའི་གནས་ཡིན་པའི་ཕྱིར་རོ། །འདིར་རྩ་འདབ་བཅུ་དྲུག སྙིང་གར་ཆོས་ཀྱི་འཁོར་ལོ་ཞེས་པའི་རྒྱུ་མཚན་ཡོད་དེ། ཆོས་ཀྱི་རྩ་ཤིན་ཏུ་ཕྲ་བའི་རླུང་སེམས་ཀྱི་རྟེན་མི་ཤིགས་པའི་ཐིག་ལེ་དེར་གནས་
པའི་ཕྱིར་རོ། །འདིར་རྩ་འདབ་བརྒྱད། ལྟེ་བ་སྤྲུལ་པའི་འཁོར་ལོ་ཞེས་བརྗོད་པའི་རྒྱུ་མཚན་ཡོད་དེ། ལུས་ཀྱི་རྩ་བ་ཡིན་པ་དང་། བདེ་བ་ཆེན་པོའི་ཡེ་ཤེས་སྐྱེ་བའམ་སྤྲུལ་པའི་གཞི་གཏུམ་མོའི་མེ་
གཙོ་བོར་ལྟེ་བར་གནས་པའི་ཕྱིར་རོ། །འདིར་རྩ་འདབ་དྲུག་ཅུ་རྩ་བཞི། གསང་བ་ལ་བདེ་སྐྱོང་ཞེས་བརྗོད་པའི་རྒྱུ་མཚན་ཡོད་དེ། བདེ་བ་གསང་གནས་སུ་སྐྱོང་བའི་ཕྱིར་རོ། །རླུང་ལ་རླུང་ཐམས་

ཅད་བསྡུས་ན་རྩ་བ་དང་ཡན་ལག་གི་རླུང་བཅུར་འདུས་ཤིང་། རྩ་བའི་རླུང་ལྔ་ནི། སྲོག་འཛིན༡། ཐུར་སེལ༢། མེ་མཉམ༣། གྱེན་རྒྱུ༤། ཁྱབ་བྱེད་རྣམས་སོ། །ཡན་ལག་གི་རླུང་ལྔ་ནི། སྒོ་ལྔའི་
རྣམ་ཤེས་ཀྱི་རིམ་པར་བཞོན་པར་གྱུར་པའི་རླུང་ལྔ་སྟེ། རྒྱུ་བ༡། རྣམ་པར་རྒྱུ་བ༢། ཡང་དག་པར་རྒྱུ་བ་༣། རབ་ཏུ་རྒྱུ་བ༤། ངེས་པར་རྒྱུ་བ་རྣམས་སོ། །དེ་ཡང་ཡེ་ཤེས་ཀྱི་རླུང་དང་ལས་རླུང་།
རྣམས་སུ་བསྡུའོ། །ཐིག་ལེ་ལ་ཀུན་རྫོབ་རྒྱུ་ཡི་ཐིག་ལེ། དོན་དམ་ཡེ་ཤེས་ཀྱི་ཐིག་ལེ་རྣམས་སོ། །དེ་ལྟར་རྩ་ཐིག་རླུང་གསུམ་གྱི་གནད་ལེགས་པར་ཤེས་པར་བྱས་ཏེ་ལུས་ཀྱི་ཕྱི་ནང་གི་སྟོང་ར་
སོགས་གསལ་ཏེ། ལུས་དབེན་བདེ་སྟོང་གི་ལྷ་སྐུ་བསྒོམ་མོ། །ལུས་ནི་སྤུངས་པའི་དོན་གྱིས་མ་དག་པའི་གདོས་བཅས་འདིའོ། །དབེན་ཞེས་པ་ལྟར་སྣང་བདེ་སྟོང་གི་རྒྱས་གདབ་པས་དེ་མེད་པའོ། །
ངག་དབེན་གསུང་རྡོ་རྗེའི་ཏིང་འཛིན་ལ་བསླབ་པ་ནི། རླུང་གནད་ལེགས་པར་བྱས། རླུང་རྡོ་རྗེའི་བཟླས་པ་བྱས་ཏེ་སྙིང་གའི་ཨ་དཀར་ལ་སེམས་གཏད་པ་གལ་ཆེ་ཞིང་འདི་སྐབས་རྡོ་རྗེ་སེམས་

༄༅། །དཔའ་ལྷན་སྐྱེས་ཡབ་ཡུམ་གསལ་ལ་འཛིན་མེད་ཀྱི་ངང་ནས་བཟླས་པ་ཅི་ནུས་བྱ། དེ་རྗེས་སྙིང་གའི་སྣ་རྩེར་སྔགས་ཀྱི་ཐིག་ལེ་བསྒོམ་པ་ནི། ཧཱུྃ་ཡིག་དངུལ་ཆུའི་མདོག་ཅན་དྭངས་
ཤིང་གསལ་བ་ཉིད། མཉམ་བཞག་གི་རང་སྣང་ཐིག་ལེ་ཧཱུྃ་ཡིག་ཏུ་སྣང་བ་ཙམ་མ་འགགས་ཤིང་། དེ་ཉིད་ལ་མཉམ་པར་བབས་ཀྱིས་བཞག་པས། ཀུན་ལ་ཁྱབ་གདལ་བ་ཆེན་པོ་མིང་འདོགས་དང་
བྲལ་བ་ཡིད་བྱེད་ཀྱི་ཡུལ་ལས་འདས་པ། འདི་ཞེས་གང་གིས་ཀྱང་མི་མཚོན་པའི་ངོ་བོ་ལ་ཆེད་དུ་གཉེར་ནས་བསྒོམ་པ་མ་ཡིན་པ། ཐ་མལ་ཡེངས་མ་ལམ་དུ་མ་སོང་བའི་རང་བབས་བློ་བྲལ་གྱི་ངང་
ལ་མཉམ་པར་འཇོག་ཅིང་། བྱིང་རྨུགས་འཐིབས་པ་ལ་སོགས་བྱུང་ཚེ་ཕྱིའི་ཡུལ་སྣང་དང་བསྲེ་ནས་མཉམ་པར་འཇོག་པའོ། །གདོང་གི་སྣ་རྩེ་འོད་ཀྱི་ཐིག་ལེ་ལ་བརྟེན་ནས་སྣང་བ་བཞི་ཉམས་སུ་
ལེན་པ་དང་། དེ་གཉིས་གེགས་སེལ་ལོ། །བོགས་འདོན་པ་ལ། གསང་བའི་སྣ་རྩེ་རྫས་ཀྱི་ཐིག་ལེ་ལ་བསྒོམ་པ་ནི། ཆུ་སྐྱེས་ཀྱི་དབུས་སུ་བོལ་བསྟིམ་པ་བསྲུབ་སྦྱོར་གྱི་སྦྱོར་བ་ལ་བརྟེན་ནས་བདེ་

ཆེན་ལྷན་ཅིག་སྐྱེས་པའི་ཡེ་ཤེས་ཉམས་སུ་ལེན་པའོ། །ཞེས། ཀུན་མཁྱེན་པྲ་ཛྙཱ་རསྨིས་གསུངས་སོ། །སེམས་དབེན་ཐུགས་རྡོ་རྗེའི་ཏིང་འཛིན་ནི། རླུང་གོམས་སྟོབས་ཀྱིས་ཞུགས་གནས་ཐིམ་
གསུམ་གྱི་རྟགས་རྣམས་འབྱུང་ཞིང་སྣང་བའི་རང་བཞིན་གྱི་རྟོག་པ་སོ་གསུམ། མཆེད་པའི་རང་བཞིན་གྱི་རྟོག་པ་བཞི་བཅུ། ཉེར་ཐོབ་ཀྱི་རང་བཞིན་གྱི་རྟོག་པ་བདུན་འགགས་ཏེ་སྣང་བ་གསུམ་གྱི་
ཡེ་ཤེས་སེམས་ཀྱི་ཆོས་ཉིད་སྟོང་པ། སྟོང་པ་ཆེན་པོ། ཤིན་ཏུ་སྟོང་པ། རབ་ཏུ་སྟོང་པ་སྟེ་སྟོང་བཞིའི་འོད་གསལ་སྐྱེ་བ་ཡིན་ནོ། །ཀུན་རྫོབ་བདེན་པ་སྒྱུ་ལུས་ལ་སེམས་དབེན་གྱི་ཡེ་ཤེས་ཀྱི་མཐའི་
འོད་གསལ་ལས་ལུགས་ལྡོག་ཏུ་རླུང་སེམས་ཙམ་ལས་དངོས་སུ་རྡོ་རྗེ་འཆང་གི་སྐུ་མཚན་དཔེས་བརྒྱན་པར་བཞེངས་པ་ནི། བདག་བྱིན་གྱིས་བརླབས་པ་ཀུན་རྫོབ་བདེན་པ་མ་དག་པ་སྒྱུ་མའི་ལུས་
རྡོ་རྗེ་ཞེས་བྱའོ། །དོན་གྱི་འོད་གསལ་མངོན་དུ་བྱས་ནས་སླར་སྒྱུ་མའི་སྐུར་ལྡང་བ་ནི་དག་པའི་སྒྱུ་ལུས་ཡིན་ནོ། །དོན་དམ་བདེན་པ་འོད་གསལ་གྱི་རྫོགས་རིམ་ལ་སྒྱུ་མའི་ལུས་དེ་ཉིད་རིལ་འཛིན་

༄༅། །དང་། རྗེས་གཞིག་གི་བསམ་གཏན་གཉིས་གང་རུང་གིས་འོད་གསལ་དུ་བསྡུས་པའི་གཉིས་སྣང་རགས་པ་ནུབ་པ་དཔེའི་འོད་གསལ་དང་། གཉིས་སྣང་ཕྲ་བ་ནུབ་པ་དོན་གྱི་འོད་།
གསལ་ཉིད་དང་གཉིས་ཡོད་དེ། བདེན་པ་གཉིས་དབྱེར་མེད་ཀྱི་རྫོགས་རིམ་ནི། བདེན་གཉིས་དབྱེར་མེད་ཅེས་པས་བསྟན་ཏེ། ཐུགས་དོན་དམ་བདེན་པ་དོན་གྱི་སྟོང་པའི་འོད་གསལ་དང་། སྐུ་
ཀུན་རྫོབ་བདེན་པ་དག་པའི་སྒྱུ་ལུས་སྣང་བའི་འོད་གསལ་ཏེ། བདེན་གཉིས་དབྱེར་མེད་དམ། སྣང་སྟོང་ཟུང་འཇུག་གམ། སྐུ་ཐུགས་ཟུང་འཇུག་གི་ཉམས་ལེན་རྣམས་ཏེ། དེ་ལ་སློབ་པའི་ཟུང་
འཇུག་དང་མི་སློབ་པའི་ཟུང་འཇུག་གཉིས་ཡོད་དོ། །གཞན་དུ་སྦྱོར་བ་ཡན་ལག་དྲུག་གི་རྫོགས་རིམ་གསུངས་པ་དེའང་རིམ་ལྔ་འདིར་འདུས་ཏེ། ལུས་དབེན་གྱིས་སོར་བསམ་གཉིས་བསྡུས།
ངག་དབེན་གྱིས་སྲོག་རྩོལ་བསྡུས། འོད་གསལ་གྱི་འཛིན་པ་བསྡུས། ཟུང་འཇུག་གིས་རྗེས་དྲན་དང་ཏིང་འཛིན་བསྡུས་སོ། །དེ་ཡང་རིམ་ལྔ་འདི་ལ་དབྱེ་བསྡུའི་བཞེད་པ་མང་ཡང་། ཀླུ་སྒྲུབ་

ཞབས་ཀྱི་རིམ་ལྔའི་མདོར་བསྟན་དུ། རྡོ་རྗེའི་བཟླས་པ་དང་། སེམས་ལ་དམིགས་པ་དང་། སྒྱུ་ལུས་དང་། འོད་གསལ་དང་། ཟུང་འཇུག་དང་ལྔར་མཛད་པ་ཉིད་གྲགས་ཆེ་ཞིང་། རྗེ་ཕྲིན་ལས་ཞབས་
ཀྱི་བཞེད་པར། ལུས་དབེན་སྐུ་རྡོ་རྗེའི་ཏིང་འཛིན་དང་། ངག་དབེན་གསུང་རྡོ་རྗེའི་ཏིང་འཛིན་དང་། སེམས་དབེན་ཐུགས་རྡོ་རྗེའི་ཏིང་འཛིན་ཏེ་དབེན་གསུམ་ཡིན་ནོ། །དེ་དག་ཀྱང་མཐར་ཐུག་གི་
དོན་ལ་སྤྱོད་བསྡུས་ལས་བསྐྱེད་པའི་རིམ་པ་ནས་བརྩམས་ཏེ། ལུས་རྣམ་པར་དབེན་པའི་མཐར་ཐུག་པའི་བར་དང་། རྡོ་རྗེ་གསུམ་ལ་སོགས་པས་ཀྱང་མཚན་ཉིད་ལ་ལྷག་པར་མོས་པ་ཙམ་ལགས་ཏེ།
དེ་བས་ན་ལུས་རྣམ་པར་དབེན་པ་ལ་ལྷའི་གཟུགས་མེད་དེ། ལུས་ནི་རྡུལ་ཕྲ་རབ་བསགས་པ་ཙམ་ཡིན་པའི་ཕྱིར་རོ། །ངག་རྣམ་པར་དབེན་པའི་མཐར་ཐུག་པ་ཡང་འཇུག་པ་ལ་སོགས་པའི་རིམ་
གྱིས་རྡོ་རྗེའི་བཟླས་པ་ཙམ་ཡོངས་སུ་ཤེས་པ་སྟེ། དེ་ལའང་ལྷའི་རྣམ་པ་མེད་དེ། སྒྲ་རྣམས་ནི་བྲག་ཆ་ལྟ་བུ་ཡིན་པའི་ཕྱིར་རོ། །སེམས་རྣམ་པར་དབེན་པའི་མཐར་ཐུག་པ་ཡང་རང་བཞིན་གྱིས་སྣང་

༄༅། །བ་ཙམ་ཡོངས་སུ་ཤེས་པ་ཙམ་དུ་ཟད་པས། དེ་ཡང་རྣམ་པ་ཐམས་ཅད་ཀྱི་མཆོག་དང་ལྡན་པའི་ལྷ་སྐུའི་ངོ་བོ་རྙེད་པ་མི་འགྱུར་ཏེ་སེམས་ནི་སྣང་བ་ཙམ་ཡིན་པའི་ཕྱིར་རོ། །རིགས་པ་
འདིས་ནི་ཀུན་རྫོབ་ལ་བརྟེན་ནས་གནས་པ་རྙེད་པར་མི་འགྱུར་རོ། །དེ་བས་ན་ཡེ་ཤེས་ཙམ་གྱི་ལྷ་ཉིད་དུ། ཐ་མལ་གྱི་སྣང་ཞེན་འོད་གསལ་དུ་བསྡུ་བའི་ངང་ལས་རང་གི་སེམས་ལྷ་སྐུར་བསྐྱེད་ལ།
བསྐྱེད་པ་སློབ་དཔོན་གྱི་ཞལ་སྔ་ནས་རྟོགས་པ་བགྱིད་པར་འཚལ་ལོ། །ཞེས་གསུངས་པ་ལྟར། དབེན་གསུམ་མཐར་ཕྱིན་ནས་བདེན་གཉིས་སོ་སོའི་རྫོགས་རིམ་དང་བདེན་གཉིས་ཟུང་འཇུག་གི་
རྫོགས་རིམ་ལ་བསླབ་པར་བྱ་སྟེ། དང་པོ་ཀུན་རྫོབ་སྒྱུ་མའི་རྫོགས་རིམ་ནི། དེ་ཡང་སེམས་ཅན་རྣམས་ལ་རང་ཆས་སུ་ཡོད་པའི་ཤིན་ཏུ་ཕྲ་བའི་རླུང་སེམས་གཉིས་ནི་སྒྱུ་ལུས་ཀྱི་སྒྲུབ་གཞི་དེ་ཉིད་
ཐབས་མཁས་པའི་རྣལ་འབྱོར་པ་ལ་སྒྱུ་མའི་སྐུར་ཤར་ནས་འཚང་རྒྱ་བ་ཡིན་ཏེ། རིམ་ལྔ་ལས། འགྲོ་ཀུན་རང་དབང་མེད་པ་སྟེ། །རང་དབང་དེ་ནི་འབྱུང་མ་ཡིན། །དེ་ཡི་རྒྱུ་ནི་འོད་གསལ་བ། །

འོད་གསལ་ཐམས་ཅད་སྟོང་པའོ། །སེམས་གང་གིས་ནི་བྱས་པ་རྣམས། །འཁོར་བའི་འཆིང་བས་བཅིངས་གྱུར་པ། །སེམས་དེ་ཉིད་ཀྱི་རྣལ་འབྱོར་པ། །བདེ་གཤེགས་གནས་སུ་འགྲོ་བར་འགྱུར། །།
ཅེས་སོ། །མདོར་ན་སེམས་ཅན་སྐྱེ་འཆི་གནས་གསུམ་བར་དོ་དང་བཅས་པ་ཐམས་ཅད་རང་རྒྱུད་ཤིན་ཏུ་ཕྲ་བའི་རླུང་སེམས་ཀྱི་ཆོ་འཕྲུལ་དང་། ཤིན་ཏུ་ཕྲ་བའི་རླུང་སེམས་གཉིས་པོ་དེ་འགྲོ་བ་
བཟང་ངན་སྣ་ཚོགས་སུ་འགྲོ་བར་གསུངས་ཏེ། རྡོ་རྗེ་ཕྲེང་བ་ལས། སྐྱེ་དང་གནས་དང་འཇིག་པ་དང་། །སྲིད་པ་བར་མ་གནས་པ་སྟེ། །ཇི་སྲིད་འཇིག་རྟེན་གྱིས་བཏགས་པ། །སེམས་ཀྱི་རླུང་གི་རྣམ་
འཕྲུལ་ལོ། །ཞེས་གསུངས་པ་ལྟར་རོ། །རགས་པ་གནས་སྐབས་པའི་ལུས་༼ཆུའི་ཚ་བ་ལྟ་བུ་མཆན།༽ དང༌། ཕྲ་བ་གཉུག་མའི་ལུས་༼ཆུའི་གཤེར་བ་ལྟ་བུ་མཆན།༽ གཉིས་ལས། ཕྱི་མ་ནི་སྒྱུ་ལུས་ཀྱི་སྒྲུབ་གཞིའོ། །
སྒྱུ་ལུས་དེས་སེམས་ཅན་ཐམས་ཅད་ཀྱི་གཉུག་མའི་ལུས་ཀྱང་རང་གིས་སྒྱུ་ལུས་དང་འདྲ། མངོན་སུམ་དུ་མཐོང་ཞིང་སྣོད་བཅུད་ཐམས་ཅད་ཀྱང་རླུང་སེམས་ཙམ་གྱི་རྣམ་འཕྲུལ་དུ་མཐོང་བ་ཡིན་ཏེ།

༄༅། །རིམ་ལྔ་ལས། དེ་བས་འདི་ལྟར་འགྲོ་བ་ཀུན། །སྒྱུ་མ་ལྟ་བུར་འདིར་བཤད་དེ། །སྒྱུ་མ་ལྟ་བུའི་ཏིང་འཛིན་གནས། །ཐམས་ཅད་དེ་དང་འདྲ་བར་མཐོང་། །ཞེས་པས་སོ། །སྒྱུ་ལུས་དེ་དག་
ཀྱང་དཔེའི་འོད་གསལ་མཐར་ཐུག་འགག་པ་ལུགས་ལྡོག་གི་ཉེར་ཐོབ་འཆར་བ་མ་དག་པའི་སྒྱུ་མའི་སྐུ་དངོས་གནས་གྲུབ་པ་གསུམ་དུས་མཉམ་དུ་འབྱུང་ལ། དེ་ལྟ་བུའི་སྐུ་དེ་དཔེ་བཅུ་གཉིས་ཀྱིས་
མཚོན་ནས་སྟོན་པ་སྟེ། སྒྱུ་མའི་དཔེ་བཅུ་གཉིས་ནི། སྒྱུ་མ། ༡ཆུ་ཟླ། ༢མིག་ཡོར། ༣སྨིག་རྒྱུ། ༤རྨི་ལམ།༥བྲག་ཆའི་སྒྲ། ༦དྲི་ཟའི་གྲོང་ཁྱེར། ༧མིག་འཕྲུལ། ༨ནམ་མཁའི་འཇའ། ༩གློག༡༠ཆུའི་
ཆུ་བུར། ༡༡མེ་ལོང་ནང་གི་ཧེ་རུ་ཀའི་གཟུགས་བརྙན་༡༢རྣམས་ཡིན་ལ། དེ་ཡང་སྒྱུ་མའི་སྐུ་དེ་ཞལ་ཕྱག་གི་རྣམ་པ་ཅན་ཏུ་སྣང་ཡང་ཤ་རུས་གདོས་བཅས་སྟོང་པས་ན་སྒྱུ་མ་ལྟ་བུ༡། ལོངས་སྐུ་གཅིག་
ཉིད་གདུལ་བྱ་གང་ན་ཡོད་པའི་སར་སྤྲུལ་པ་དུ་མ་སྟོན་པས་ཆུ་ཟླ་ལྟ་བུ༢། སྒྱུ་མའི་སྐུ་དེ་གྲི་མཚོན་ལ་སོགས་པས་བཅད་ཅིང་གཞོམ་དུ་མེད་པས་ན་མིག་ཡོར་ཏེ་གྲིབ་མ་ལྟ་བུ༣། སྒྱུ་མའི་སྐུ་དེ་མི་

བརྟན་ཅིང་གཡོ་བའི་རང་བཞིན་ཅན་ཞིག་ཡིན་པ་ནི་སྨིག་རྒྱུ་ལྟ་བུ༤། སྒྱུ་མའི་སྐུ་དེ་སྒྲུབ་གཞི་སེམས་དབེན་མཐར་ཐུག་གི་དཔེའི་འོད་གསལ་གྱི་རླུང་སེམས་ལས་བྱུང་ཞིང་ཕུང་པོ་རྙིང་པ་ལས་
གོས་ལོགས་སུ་ཕྱེ་བ་དང་། སླར་ཡང་ཕུང་པོ་རྙིང་པ་ལ་འཇུག་པ་ཞིག་ཡིན་པ་ནི་རྨི་ལམ་གྱི་ལུས་ཁྱད་པར་ཅན་དེ་རང་རྒྱུད་འོད་གསལ་ལས་བྱུང་ཞིང་ཕུང་པོ་རྙིང་པ་ལས་གོས་ལོགས་སུ་ཕྱེ་བ་
དང༌། སླར་ཡང་ཕུང་པོ་རྙིང་པ་ལ་འཇུག་པ་རྨི་ལམ་ལྟ་བུ༥། སྒྱུ་མའི་སྐུ་དེ་ཕུང་པོ་རྙིང་པ་དང་རྟེན་ཐ་དད་ཡིན་ཀྱང་ཤེས་རྒྱུད་གཅིག་གིས་བསྡུས་པས་བྲག་ཆའི་སྒྲ་ལྟ་བུ༦། སྒྱུ་མའི་སྐུ་དེ་ཉིད་རྟེན་
དང་བརྟེན་པའི་དཀྱིལ་འཁོར་གྱི་སྣང་བ་ཅན་ཞིག་ཡིན་པས་ན་དྲི་ཟའི་གྲོང་ཁྱེར་ལྟ་བུའི༧། སྒྱུ་མའི་སྐུ་དེ་གཅིག་ཉིད་ཡིན་ཡང་དུ་མར་འཆར་ཞིང་དུ་མར་སྣང་བ་ཞིག་ཡིན་པས་ན་མིག་འཕྲུལ་ལྟ་བུ༨།
སྒྱུ་མའི་སྐུ་དེ་སྔོ་སེར་དཀར་དམར་ལ་སོགས་པ་ཁ་དོག་མ་འདྲེས་པ་སོ་སོར་སྣང་བས་ནམ་མཁའི་འཇའ་ཚོན་ལྟ་བུ༩། སྒྱུ་མའི་སྐུ་དེ་ཕུང་པོ་རྙིང་པའི་ནང་ན་གནས་པའི་སྐབས་སྲིད་པ་ཞིག་ཡིན་

༄༅། །པ་ནི། སྤྲིན་ནག་པོའི་གསེབ་ན་གློག་འགྱུ་བ་ལྟ་བུ༡༠། སྒྱུ་མའི་སྐུ་དེ་སེམས་དབེན་མཐར་ཐུག་གི་དཔེའི་འོད་གསལ་ལས་ཆོས་གཞན་གྱིས་བར་མ་ཆོད་པར་ཐོལ་གྱིས་བྱུང་བ་ཞིག་
ཡིན་པ་ནི་ཆུ་ལས་ཆུ་བུར་ཐོལ་གྱིས་བྱུང་བ་ལྟ་བུ༡༡། སྒྱུ་མའི་སྐུ་དེ་མཚན་དཔེས་སྤྲས་པའི་རྣམ་པ་ཅན་དུ་སྐད་ཅིག་གིས་གྲུབ་པ་ཞིག་ཡིན་པ་ནི་མེ་ལོང་ནང་གི་ཧེ་རུ་ཀའི་གཟུགས་བརྙན་ལྟ་བུའོ༡༢། །
དེ་ལྟ་བུའི་སྒྱུ་ལས་དེ་འགྲུབ་ན་ཚེ་འདིར་འཚང་རྒྱ་བར་ངེས་ལ། ཡོ་བྱད་གང་དགོས་ཐམས་ཅད་བསམ་པ་ཙམ་གྱི་ནམ་མཁའ་ལས་རྙེད་པར་འགྱུར་ཞིང་། ཚངས་པ་དྲག་པོ་ལ་སོགས་པའི་འཇིག་རྟེན་
བའི་ལྷ་རྣམས་ཀྱིས་མི་མཐོང་ཞིང་། དེར་མ་ཟད་སྒྱུ་ལུས་མ་ཐོབ་པའི་གང་ཟག་སུས་ཀྱང་མི་མཐོང་བར་སྤྱོད་བསྡུས་ལས་གསུངས་སོ། །དེ་ལ་མ་དག་པའི་སྒྱུ་ལུས་ཞེས་བརྗོད་པའི་རྒྱུ་མཚན་ནི། ཕུང་
པོ་རྙིང་པ་དང་འབྲེལ་ཐག་མ་ཆོད་པ་དང་། ལས་ཉོན་གྱིས་དབང་གིས་འཁོར་བར་སྐྱེ་བ་ལེན་པས་ན་དེ་ལྟར་བརྗོད་པའོ། །འཁོར་བར་འཁོར་ཞེས་པ་རྟག་པ་མཐའ་བཟུང་གི་སྒོ་ནས་གསུངས་པ་སྟེ།

དཔེར་ན་རྒྱལ་བུ་གཞོན་ནུ་དོན་འགྲུབ་རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོར་འགྱུར་ཞེས་རྒྱ་ཆེར་རོལ་པ་ལས་གསུངས་པ་དང་ཚུལ་མཚུངས་ཏེ། གཞོན་ནུ་དོན་གྲུབ་རབ་ཏུ་བྱུང་ངེས་པ་
བཞིན་དུ་སྒྱུ་ལུས་པ་དེས་ཀྱང་དོན་དམ་འོད་གསལ་ཚེ་དེ་ལ་མངོན་དུ་བྱེད་པར་ངེས་པས། སྒྱུ་ལུས་ཐོབ་ནས་ཚེ་འདིར་འཚང་རྒྱ་བས་ཁྱབ་པ་ཁས་ལེན་པའི་རྒྱུ་མཚན་ནི་དེས་ཡིན་ནོ། །གཉིས་པ་
དོན་དམ་འོད་གསལ་གྱི་རྫོགས་རིམ་ནི། རིམ་པ་གསུམ་པའི་སྒྱུ་ལུས་པས་མཉམ་རྗེས་ཀྱི་དགེ་སྦྱོར་རྣམས་བསྐྱངས་པས་དོན་གྱི་འོད་གསལ་ཐོབ་ཏུ་ཉེ་བ་ན། བླ་མ་ལས་མཚན་ཕྱེད་ཀྱི་དུས་དབང་
གསུམ་པ་དངོས་དབང་དང་། དེ་རྗེས་གདམས་ངག་ནི་ཐོ་རངས་ཕྱི་ནང་གི་མཐའ་མར་ཐབས་གཉིས་ལ་བརྟེན་ནས་རིམ་པ་བཞི་པའི་དོན་གྱི་འོད་གསལ་མངོན་དུ་བྱས་པ་ཡིན་ནོ། །དེའི་ཚེ་མ་དག་
པའི་སྒྱུ་ལུས་འགག་པ་ལྷན་སྐྱེས་ཀྱི་བདེ་བ་ཆེན་པོས་སྟོང་ཉིད་མངོན་སུམ་རྟོགས་པའི་སྔགས་བླ་མེད་ཀྱི་མཐོང་ལམ་དང་། བླ་མེད་ཀྱི་དང་པོ་ཐོབ་པ་བདེན་འཛིན་ལྷན་སྐྱེས་དང་ཀུན་བརྟགས་ས་

༄༅། །བོན་དང་བཅས་པའི་དངོས་གཉེན་བར་ཆད་མེད་ལམ་རྒྱུད་ལ་སྐྱེས་པ་རྣམས་དུས་མཉམ་མོ། །དེས་ན་རིམ་པ་བཞི་པའི་དོན་གྱི་འོད་གསལ་མངོན་དུ་བྱེད་པའི་དུས་ནམ་ཕྱེད་དང་། སློབ་
མི་སློབ་ཀྱི་ཟུང་འཇུག་ཐོག་མར་ཐོབ་པའི་དུས་ནི་ཐོ་རངས་ཡིན་པར་ངེས་སོ། །སྤྱོད་བསྡུས་ལས། རིམ་པ་འདི་ཉིད་ཀྱིས་བཅོམ་ལྡན་འདས་དཔལ་ཤཱཀྱ་ཐུབ་པ་ལ་དེ་བཞིན་གཤེགས་པ་ཐམས་ཅད་
ཀྱིས་སེ་གོལ་གྱི་སྒྲས་བསྐུལ་བར་གྱུར་པས། མི་གཡོ་བའི་ཏིང་ངེ་འཛིན་ལས་བཞེངས་ཏེ། བྱང་ཆུབ་ཀྱི་ཤིང་དྲུང་ལ་བཞུགས་ནས་ནམ་ཕྱེད་ཀྱི་དུས་སུ་འོད་གསལ་བ་མངོན་དུ་མཛད་དེ་སྒྱུ་མ་ལྟ་
བུའི་ཏིང་ངེ་འཛིན་ལས་བཞེངས་ནས་འགྲོ་བ་རྣམས་ལ་ཆོས་སྟོན་པར་མཛད་པ་ཡིན་ནོ། །ཞེས་དང། རྒྱ་ཆེར་རོལ་བ་ལས་ཀྱང་། ཤཱཀྱ་ཐུབ་པ་དེ་བཞིན་གཤེགས། །མངོན་པར་བྱང་ཆུབ་འདི་བཞེད་
ནས། །སྟོང་པ་ཆེན་པོས་སངས་རྒྱས་ཉིད། །ཐོབ་པར་བྱ་ཞེས་མངོན་པར་དགོངས། །ནེ་རཉྫ་ནའི་ཆུ་འགྲམ་དུ། །མི་གཡོ་ཏིང་འཛིན་ལ་ཞུགས་པས། །དེ་ཚེ་རྒྱལ་བ་མཁའ་རྡོ་རྗེ། །ཏིལ་གྱི་གོང་བུ་

གང་བཞིན་བཞུགས། །རྒྱལ་བའི་སྲས་ལ་སེ་གོལ་དང་། །དེ་ལ་དབྱངས་གཅིག་གིས་གསུངས་པ། །བསམ་གཏན་འདི་ནི་རྣམ་དག་མིན། །འདིས་ནི་མཐར་ཐུག་མི་ཐོབ་སྟེ། །ནམ་མཁའི་ངོས་ལྟར་།
མཆོག་གྱུར་པ། །འོད་གསལ་བ་དེ་དེ་དམིགས་ཤིག །འོད་གསལ་བ་ཡི་གནས་ཐོབ་ནས། །རབ་དགའི་གཟུགས་སུ་སྐྱེ་བར་འགྱུར། །ཅེས་པས་བསྟན་ཏོ། །བདེན་གཉིས་དབྱེར་མེད་ཀྱི་རྫོགས་རིམ་
ནི། སྤྱོད་བསྡུས་ལས། རྡོ་རྗེ་ཐེག་པ་འདི་ལ་བསྐྱེད་རིམ་ལ་བསླབ་ནས་ས་བརྒྱད་པ་ཐོབ་སྟེ། ཇི་སྲིད་རྫོགས་རིམ་མ་ཐོབ་བར་དེ་སྲིད་དུ་ད་དུང་དགེ་བའི་བཤེས་གཉེན་མཉེས་པར་བྱའོ། །སྐུ་དང་
གསུང་དང་ཐུགས་མངོན་པར་རྟོགས་ནས་ས་བཅུ་ཐོབ། ཅེས་གསུངས་པའི་ཕྱིར། དེས་ན་བསྐྱེད་རིམ་མཐར་ཕྱིན་པ་ས་བརྒྱད་པ་དང་དོད་ཐུབ་དང་། ངག་དབེན་ས་དགུ་པ་དང་། སེམས་དབེན་སྒྱུ་
ལུས་གཉིས་ས་བཅུ་པའི་དཀྱིལ་སྟོད་དང་། དོད་ཐུབ་སྦྱོར་བའི་རྒྱུ་མཚན་ཡོད་དེ། ས་བརྒྱད་པར་ཞིང་དག་སྦྱོང་བ་ཐོབ་པ་ལྟར་བསྐྱེད་རིམ་མཐར་ཕྱིན་པས་སྣོད་བཅུད་དག་པའི་འཁོར་ལོའི་རྣམ་རོལ་

༄༅། །དུ་བལྟ་ནུས་པ་དང་། ས་དགུ་པར་ཆོས་སྟོན་པའི་ངག་དག་པའི་ཡེ་ཤེས་ཐོབ་པ་ལྟར་ངག་དབེན་གྱི་སྐབས་སུ་ངག་གི་རྩ་བ་རླུང་ལ་དབང་ཐོབ་པ་དང་། བཅུ་པ་ལུས་ངན་པར་འགྱུར་བའི་
བག་ཆགས་མ་ལུས་བཟང་པོར་བསྒྱུར་ནུས་ཤིང་། འོད་ཟེར་ཆེན་པོའི་དབང་བསྐུར་ཐོབ་པ་བཞིན་དུ། སེམས་དབེན་མཐར་ཐུག་གིས་རླུང་སེམས་ལྷར་བསྒྱུར་ནུས་པ་དང་། སྒྱུ་ལུས་པས་སངས་
རྒྱས་རྣམས་ལས་དབང་བསྐུར་བ་ཐོབ་པས་སྦྱར་བ་ཡིན་པའི་ཕྱིར། རིམ་པ་ཐ་མ་གཉིས་ས་བཅུ་པའི་དཀྱིལ་སྨད་དང་དོད་ཐུབ་སྦྱོར་བའི་རྒྱུ་མཚན་ཡང་ཡོད་དེ། བསོད་ནམས་ཚོགས་རྫོགས་པའི་
སྒྲིབ་པ་སྦྱང་བ་ལ་ནུས་མཐུ་ཅན་དུ་གྱུར་པ་དང་། ལམ་གཞན་ལ་གསར་དུ་སློབ་མི་དགོས་པའི་འདོད་པ་མཚུངས་པས་དེ་ལྟར་སྦྱར་བ་ཡིན་ནོ། །དེ་ཡང་ལམ་ཐུན་མོང་བས་རྒྱུད་སྦྱངས་ནས་གོམས་
སྟོབས་ཀྱིས་ཐོག་མར་རླུང་དབུ་མར་ཞུགས་གནས་ཐིམ་གསུམ་བྱེད་པའི་སྦྱོང་བའི་ཡེ་ཤེས་སྐྱེ་ཁ་མ་ཚུན་ཆད་ཀྱི་ཚོགས་ལམ་དང་། སྒོམ་སྟོབས་ཀྱི་ཐོག་མར་རླུང་ཞུགས་གནས་བྱེད་པའི་སྣང་བའི་

ཡེ་ཤེས་སྐྱེས་པ་ནས་མ་དག་གི་སྒྱུ་ལུས་དོན་གྱི་འོད་གསལ་དུ་འཇུག་ཁ་མའི་བར་གྱི་ལམ་རྣམས་སྔགས་བླ་མེད་སྦྱོར་ལམ་དང་། རིམ་པ་བཞི་པའི་དོན་གྱི་འོད་གསལ། མཐོང་ལམ་ས་དང་པོ་རབ་
དགའ་དང། སློབ་པའི་ཟུང་འཇུག་སྒོམ་ལམ་དེ་ལ་ས་དགུའི་རྣམ་གཞག་བྱེད་པ་ཡིན་ནོ། །རིམ་པ་གསུམ་པ་སྒྱུ་ལུས་པས་དོན་གྱི་འོད་གསལ་མངོན་དུ་མི་བྱེད་ན་འཁོར་བར་ལྡོག་སྟེ། སྤྱོད་བསྡུས་
ལས། ཇི་སྲིད་སྣང་བ་གསུམ་མ་དག་པ་དེ་སྲིད་དུ་རྣམ་ཤེས་ཀྱི་ཀུན་ཏུ་རྟོག་གོ །དེའི་ཇི་སྲིད་པ་དེ་སྲིད་དུ་ཉོན་མོངས་པའི་བག་ཆགས་ཀྱི་རྒྱུན་དང་དེས་ནི་ཡང་སྲིད་པ་འགྱུར་བ་ཡིན། རིམ་པ་བཞི་
པ་དོན་གྱི་འོད་གསལ་ནས་མི་ལྡོག་ཏེ། དེའི་སྐབས་སུ་འཁོར་བའི་དངོས་གཉེན། ལྷན་སྐྱེས་ཀྱི་བདེ་བས་སྟོང་ཉིད་མངོན་སུམ་རྟོགས་པའི་ཤེས་རབ་ཡོད་པའི་ཕྱིར་རོ། །རིམ་པ་བཞིན་དུ་དོན་གྱི་
འོད་གསལ་ལས་ལངས་མ་ཐག་ཏུ་སློབ་པའི་ཟུང་འཇུག་༼དག་པའི་སྒྱུ་ལུས་སུ་སྣང་བ་ཉོན་སྒྲིབ་སྤངས་པས་རྣམ་གྲོལ་ལམ་ཐོབ་པ་རང་རྒྱུད་ལྡན་གྱིས་གང་ཟག་དགྲ་བཅོམ་པར་གྱུར་བ་སྤངས་པ་ཟུང་འཇུག་ཐོབ་པ་དུས་མཉམག་མཆན།༽ གི་སྐུར་ལྡང་བ་ཡིན་ཏེ།

༄༅། །སྤྱོད་བསྡུས་ལས། སྟོང་པ་བཞི་གཅིག་ཏུ་གྱུར་པ་ལས་ལྡང་བར་བཤད་ཅིང་། རིམ་ལྔ་ལས་ཀྱང་། ཇི་ལྟར་དྭངས་པའི་ཆུ་ཀླུང་ལས། །ཉ་དག་མྱུར་ཏུ་ལྡང་བ་ལྟར། །དེ་བཞིན་ཐམས་ཅད་
སྟོང་གསལ་ལས། །སྒྱུ་འཕྲུལ་དྲ་བ་འབྱུང་བར་བཤད། །ཅེས་སོ། །རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་ལྷན་སྐྱེས་ཀྱི་བདེ་བ་སྤངས་རྟོགས་ཟུང་དུ་འཇུག་པ་སྟེ། རིམ་
ལྔ་ལས། ཀུན་རྫོབ་དང་ནི་དོན་དམ་གྱི། །རྣམ་དབྱེ་སོ་སོར་ཤེས་ནས་ནི། །གང་དུ་ཡང་དག་འདྲེས་གྱུར་པ། །ཟུང་དུ་འཇུག་པར་དེ་བཤད་དོ། །ཞེས་གསུངས་སོ། །ས་བཅུའི་སྐད་ཅིག་ཐ་མར་སྐྱེས་
པའི་སྒོམ་ལམ་རྡོ་རྗེ་ལྟ་བུའི་ཏིང་འཛིན་ནམ། སློབ་པའི་མཐའི་དོན་གྱི་འོད་གསལ་ཉིད་མངོན་དུ་བྱེད་ཅིང་། འོད་གསལ་དེ་ནི་ཕར་ཕྱིན་ཐེག་པ་ནས་བཤད་པའི་རྒྱུན་མཐའི་བར་ཆད་མེད་ལམ་གྱི་
དོད་ཐུབ་ལྟ་བུ་ཡིན་པས། དེས་ཤེས་སྒྲིབ་ཕྲ་ཤིང་ཕྲ་བའི་དངོས་གཉེན་བྱེད་པ་ཡིན་པས་འོད་གསལ་དེའི་སྐད་ཅིག་དང་པོ་འགག་པ་དང་། ཤེས་སྒྲིབ་ལས་གྲོལ་བའི་མཐར་ལམ་ཐོབ་པ་དང་སློབ་པའི་

ཟུང་འཇུག་གི་རིགས་འདྲ་ཕྱི་མ་མི་སློབ་པའི་ཟུང་འཇུག་ཏུ་གྱུར་པ་དུས་མཉམ་མོ། །དེ་ལ་མཚན་གྱི་རྣམ་གྲངས་ནི། སྒྱུ་འཕྲུལ་དྲ་བས་མངོན་སངས་རྒྱས་པ་དང་། འཁོར་བའི་རྒྱ་མཚོའི་ཕ་རོལ་དུ་
སོན་པ་དང་། བྱ་བ་བྱེད་པའི་རྣལ་འབྱོར་པ་ཆེན་པོ་དང་། བདེན་པ་གཉིས་ཀྱི་ཚུལ་ལ་གནས་པ་ཞེས་བྱའོ། །བསྲུང་བྱའི་དམ་ཚིག་ནི། སྡོམ་གསུམ་རྣམ་ངེས་ལས། ཁྱད་པར་སྔ་འགྱུར་རྫོགས་པ་ཆེན་
པོའི་སྲོལ། །རྩ་བ་བླ་མའི་སྐུ་གསུང་ཐུགས་གསུམ་ལ། །དགུ་དགུར་ཕྱེ་བ་ཉི་ཤུ་རྩ་བདུན་དང་། །ཞེས་པས། རྩ་བ་སྐུ་གསུང་ཐུགས་ལ་ཕྱི་ནང་གསང་གསུམ་དང་། དེ་རེ་རེ་ལའང་གསུམ་གསུམ་དུ་
ཕྱེ་བས་ཉི་ཤུ་རྩ་བདུན་ལས། དང་པོ་སྐུ་ཡི་དམ་ཚིག་གསུམ་ཚན་གསུམ་གྱི། ཕྱིའི་ཕྱི་ནང་གསང་བ་གསུམ་ནི། མ་བྱིན་ལེན། མི་ཚངས་སྤྱོད། སྲོག་གཅོད་གསུམ་སྤང་བའོ། །ནང་གི་གསུམ་ནི།
ཕ་མ་རྡོ་རྗེ་སྤུན་སྲིང་དང་རང་གི་ལུས་ལ་སྨོད་པ། ཆོས་དང་གང་ཟག་ལ་སྨོད་པ་དང་། རང་ལུས་ལ་རྡེག་འཚོག་དང་དཀའ་ཐུབ་ཀྱིས་བརྙས་ཤིང་གདུང་བ་རྣམས་སྤང་པའོ། །གསང་བའི་གསུམ་ནི།

༄༅། །རྡོ་རྗེ་སྤུན་སྲིང་གི་ལུས་ལ་རྡེག་པར་གཟས་ཤིང་རྒྱན་ལ་སྨོད་པ་དང། རྡོ་རྗེ་མཆེད་ལྕམ་ལ་རྡེག་པ་དང་། བླ་མའི་ཡུམ་ལ་གཙེས་པ། བླ་མའི་གྲིབ་མར་འགོངས་པ་དང་སྤྱན་སྔར་ལུས་
ངག་གི་སྤྱོད་པ་བག་མེད་རྣམས་སྤང་པའོ། །གཉིས་པ་གསུང་གི་དམ་ཚིག་གསུམ་ཚན་གསུམ་གྱི། ཕྱི་ཡི་གསུམ་ནི། རྫུན་ཚིག ཕྲ་མ། གཞན་གྱི་ཞེར་འདེབས་ཀྱི་ཚིག་སྨྲ་བ་རྣམས་སྤང་བའོ། །ནང་
གི་གསུམ་ནི། ཆོས་ཀྱི་ཚིག་སྨྲ་བ། དོན་ཡིད་ལ་བསམ་པ། གནས་ལུགས་སྒོམ་པར་བྱེད་པ་རྣམས་ལ་གཤེ་སྐུར་འདེབས་པ་སྤང་བའོ། །གསང་བའི་གསུམ་ནི། རྡོ་རྗེ་སྤུན་སྲིང་གི་ཚིག བླ་མའི་
ཕྱག་རྒྱ་དང་ཉེ་འཁོར་གྱི་ཚིག བླ་མའི་གསུང་རྣམས་ལ་བརྙས་ཤིང་གཅོག་པ་རྣམས་སྤང་བའོ། །གསུམ་པ་ཐུགས་ཀྱི་དམ་ཚིག་གསུམ་ཚན་གསུམ་གྱི། ཕྱི་ཡི་གསུམ་ནི། གནོད་སེམས། བརྣབ་
སེམས། ལོག་ལྟ་གསུམ་སྤང་བའོ། །ནང་གི་གསུམ་ནི། སྤྱོད་པ་ལོག་པ་བག་མེད། སྒོམ་པ་ལོག་པ་བྱིང་རྒོད་དང་གོལ་སྒྲིབ། ལྟ་བ་ལོག་པ་རྟག་ཆད་མཐར་འཛིན་རྣམས་སྤང་བའོ། །གསང་བའི་

གསུམ་ནི། ཉིན་ཞག་གི་ཐུན་རེ་རེ་བཞིན་ལྟ་སྒོམ་སྤྱོད་གསུམ་ཡིད་ལ་མ་བྱས་པ། ཡི་དམ་གྱི་ལྷ་ཡིད་ལ་མ་བྱས་པ། བླ་མའི་རྣལ་འབྱོར་དང་མཆེད་ལྕམ་ལ་བརྩེ་གདུང་ཡིད་ལ་མ་བྱས་པ་རྣམས་སྤང་
བའོ༑ ༑གསང་སྙིང་ལས། བླ་མེད་མི་སྤང་བླ་མ་བཀུར། སྔགས་དང་ཕྱག་རྒྱ་རྒྱུན་མི་བཅད། །ཡང་དག་ལམ་དུ་ཞུགས་ལ་བྱམས། །གསང་བའི་དོན་ཕྱིར་སྨྲ་མི་བྱ། །འདི་ནི་རྩ་བ་ལྔ་རྣམས་ཏེ། །བསྒྲུབ་
དང་བསྲུང་བའི་དམ་ཚིག་མཆོག །ཅེས་གསུངས་སོ། །གསང་བ་མི་སྨྲ་བ་ལ་ཡུལ་ནི། ཕྲ་རྒྱས་ལས། དམ་ཉམས་དམ་ལས་ལོག་པ་དང་། །དམ་མེད་དཀྱིལ་འཁོར་མ་མཐོང་དང་། །འདྲེས་དང་མ་
འདྲེས་ཐམས་ཅད་ལ། །ཞེས་དང་། སྤྱི་དང་བར་གསང་བཞི་བཞི་དང་། །འོས་དང་གཉེར་གཏད་རྣམ་པ་བཅུ། ཞེས་དང་། སྤྱིར་བཞི་ནི། གསལ་བཀྲ་ལས། ལྟ་ཟབ་སྤྱོད་པ་བརླང་པོ་དང་། །ལྷའི་མིང་
གཟུངས་དང་གྲུབ་རྟགས་རྣམས། །སྤྱི་གསང་རྣམ་པ་བཞི་ཡིན་ནོ། །ཞེས་དང་། བར་གསང་བཞི་ནི། སྒྲུབ་པའི་གནས་དུས་གྲོགས་དང་རྫས། །བར་དུ་གསང་ལ་བསྒྲུབ་པར་བྱ། །ཞེས་དང་། གསང་

༄༅། །བར་འོས་པ་དང་། གཉེར་གཏད་པ་དང་བཅུ་ནི། རྒྱུད་ལས། གཞན་ཡང་སློབ་དཔོན་མཆེད་ལྕམ་གྱིས། །གསང་བར་བསྒྲགས་དང་གནས་སྐབས་སུ། །དེ་ལྟར་འོས་པ་ཤིན་ཏུ་གསང་། །
ཞེས་སོ། །རྣམ་ངེས་ལས། ཡན་ལག་དམ་ཚིག་ཉི་ཤུ་རྩ་ལྔ་ནི། །ཏ་ན་ག་ཎ་མ་བྱིན་ལེན་དང་རྫུན། །ངག་འཁྱལ་རྣམས་ནི་སྤྱད་པར་བྱ་བ་ལ། །འདོད་ཆགས་ཞེ་སྡང་གཏི་མུག་ང་རྒྱལ་དང་། །ཕྲག་དོག་
ལྔ་ནི་མི་སྤང་དམ་ཚིག་ལྔ། །དྲི་ཆེན་དྲི་ཆུ་རཀྟ་མཱཾ་ས་དང་། །རྡོ་རྗེ་ཟིལ་པ་དང་དུ་བླང་བ་ལྔ། །ཕུང་ལྔ་འབྱུང་ལྔ་ཡུལ་ལྔ་དབང་པོ་ལྔ། །ཁ་དོག་ལྔ་རྣམས་ལྷ་རུ་ཤེས་པ་ལྔ། །དེ་བཞིན་གཤེགས་དང་
རྡོ་རྗེ་རིན་པོ་ཆེ། །པདྨ་ལས་རིགས་བསྒྲུབ་བྱ་ལྔ་རྣམས་ནི། །དུས་ཚོད་འབྲེལ་བའི་སྤྱོད་པས་དགོངས་པ་བླངས། །ཞེས་སོ། །དེ་ལྟར་དམ་ཚིག་བསྲུང་བྱའོ། །ཀུན་མཁྱེན་ཆོས་ཀྱི་རྒྱལ་པོ་ཀློང་ཆེན་
རབ་འབྱམས་པས་སེམས་ཉིད་ངལ་བསོའི་འགྲེལ་བ་དཔལ་ལྡན་གསང་བ་འདུས་པ་མ་ཧཱ་ཡོ་གའི་ཕྱོགས་སུ་བཞག་པ་དེ་དག་གི་རྫོགས་རིམ་རིམ་ལྔ་དང་། སྒྱུ་འཕྲུལ་དྲྭ་བ་གསང་བ་སྙིང་པོ་ལྟར་ཐབས་

ལམ་གྱི་རྫོགས་རིམ་དང་དཔལ་ལྡན་འདུས་པ་དང་། ཐབས་བསྐྱེད་པའི་རིམ་པ་གཙོ་བོར་སྟོན་པ་མ་ཧཱ་ཡོ་ག་རྣལ་འབྱོར་ཆེན་པོའི་རྒྱུད་ན་ཇི་ལྟ་བར་བསྟན་པ་བཞིན་དུ། བསྐྱེད་པ་དང་རྫོགས་རིམ་
ཟབ་མོའི་དོན་རྣམས་ཚུལ་བཞིན་དུ་ཉམས་སུ་ལེན་ནས་མངོན་དུ་གྱུར་པར་ཤོག་ཅིག་ཅེས་སྨོན་པའོ། །གཉིས་པ་རྫོགས་པ་ཨ་ནུ་ཡོ་གའི་ལམ་དུ་སྨོན་པ་ལའང་། སྨིན་བྱེད་དབང་དང་། གྲོལ་བྱེད་
བསྐྱེད་རྫོགས་གཉིས་ལས། དང་པོ་ནི། མཚན་ཉིད་ཀུན་ལྡན་བླ་མ་ཡབ་ཡུམ་ལས། །ནས། ཟབ་མོའི་ལམ་བཟང་སྐྱེ་བའི་སྣོད་གྱུར་པས། །ཞེས་ཤཱ་ལོ་ཀ་གཅིག་དང་རྐང་པ་གཉིས་ཀྱིས་བསྟན། དེ་ལ་
ཨ་ནུ་ཡོ་ག་སྟེ་ཤེས་རབ་རྗེས་ཆགས་ཀྱི་ལམ་གཙོ་བོར་སྟོན་པའི་ཕྱིར་རྗེས་སུ་རྣལ་འབྱོར། དེའི་འཇུག་སྒོ་དབང་ནི། ཨ་ནུའི་དཀྱིལ་འཁོར་དུ་ཕྱི་ནང་སྒྲུབ་གསང་བཞིས་བསྡུས་པའི་དབང་ཆོག་
སུམ་ཅུ་རྩ་དྲུག་སྟེ། ཀུན་འདུས་ལས། ཕྱི་ཡི་དབང་དང་ནང་གི་དབང་། སྒྲུབ་པའི་དབང་དང་གསང་བའི་དབང་། །བཅུ་དང་བཅུ་གཅིག་བཅུ་གསུམ་དང་། །རྣམ་པ་གཉིས་ཀྱིས་རྫོགས་པར་འགྱུར། །

༄༅། །ཞེས་པའི་དོན་རྒྱུད་དང་མན་ངག་གི་ལུགས་ལྟར་བསྐུར་ཚུལ་གཉིས་ཏེ། རང་བཞིན་གྱི་སྣོད་དུ་གྱུར་པ་ཟབ་མོའི་དོན་ལ་མོས་པའི་སློབ་མ་ཁྱད་པར་ཅན་ལ་མདོ་རྩ་བའི་དཀྱིལ་འཁོར་དུ་
རྒྱུད་ཀྱི་དངོས་བསྟན་ལྟར་ཆུ་བོ་བཞི་རྫོགས་ཀྱི་དབང་སུམ་ཅུ་རྩ་དྲུག་བསྐུར་བ་དང་། སྦྱངས་པས་སྣོད་དུ་གྱུར་པ་རྒྱ་ཆེ་བར་མོས་པའི་སློབ་མ་ཐུན་མོང་ལ་མདོ་ཡོངས་རྫོགས་ཀྱི་ལུགས་ཡན་ལག་
གི་དཀྱིལ་འཁོར་སོ་སོར་ཕྱེ་ནས་བདེ་བ་གསལ་མཛད་ཀྱི་ལས་ཐོ་ལྟར་ཐེག་པ་ཐམས་ཅད་འདུས་པའི་མདོ་དབང་རྩ་བ་དྲུག་ཡན་ལག་རགས་པ་བརྒྱད་བརྒྱ་སོ་གཅིག་ཏུ་ཕྱེ་ནས་བསྐུར་བ་གཉིས། དེང༌
བླ་མ་རྣམས་ཕྱག་བཞེས་སུ་རྒྱུད་དང་མན་ངག་གི་ལུགས་དེ་གཉིས་འདོར་ལེན་གྱི་གནད་ཀྱིས་གཅིག་ཏུ་དྲིལ་ནས་བསྐུར་བར་མཛད་ཅིང་། དེ་ལྟར་མཛད་པས་གནས་སྐབས་སུ་བྱ་སླ་ཞིང་། རྒྱུད་མན་
ངག་ལུགས་གཉིས་གཅིག་གིས་གཅིག་མི་ནུབ་པར་ཆབས་གཅིག་ཏུ་འཕེལ་བའི་དགོས་པ་ཁྱད་པར་ཅན་ཡོད་དོ། །ལུགས་དེ་གཉིས་ཀས་ཡོ་ག་བཞི་རྫོགས་དང། ཐེག་དགུའི་དབང་རྫོགས་པ་ལ་

འདྲ་བ་ཡིན་ཏེ། དབང་དོན་རྣམ་པར་འབྱེད་པ་ལས། །བཅུ་ཡིས་བྱང་ཆུབ་རིགས་ཅན་འགྱུར། །བཅུ་གཅིག་གསང་བ་ནང་པར་འགྱུར། །བཅུ་གསུམ་བླ་མ་ཆེན་པོར་གྲགས། །གཉིས་ཀྱིས་ཐེག་དགུའི་
དབང་རྫོགས་པའོ། །ཞེས་ཕྱི་དབང་རྒྱུད་ཀྱི་ཆུ་བོ་རྣམ་གྲངས་བཅུའི་ཉན་རང་བྱང་སེམས་ཏེ་བྱང་ཆུབ་རིགས་ཅན་དུ་འགྱུར། ནང་དབང་འབྱུང་བའི་ཆུ་བོ་རྣམ་གྲངས་བཅུ་གཅིག་གི་ཚུལ་དུ་བསྐུར་
བ་ཀྲི་ཡ་ཨུ་པ་ཡོ་ག་མ་ཧཱ་སྟེ་ཡོ་ག་བཞི་རྫོགས་ནང་པར་འགྱུར། སྒྲུབ་དབང་གྲགས་པའི་ཆུ་བོ་རྣམ་གྲངས་བཅུ་གསུམ་དུ་བསྐུར་བས་བླ་མ་ཆེན་པོ་ཨ་ནུ་ཡོ་ག་རྫོགས་པར་འགྱུར། གསང་དབང་
རྫོགས་པའི་ཆུ་བོ་རྣམ་གྲངས་གཉིས་སུ་བསྐུར་བས་ཐེག་དགུ་ཨ་ཏིའི་དབང་རྫོགས་པར་འགྱུར་བའོ། །དེས་ན་མདོ་ཡོངས་རྫོགས་ཀྱི་ལུགས་དེ་ཡང་ཐེག་བརྒྱུད་སྒོས་ཀྱི་ཆོ་ག་སོ་སོ་ནས་བཏུས་ཏེ།
སྤྱིའི་ཆ་ལག་བྱས་པ་ནི་མ་ཡིན་གྱི། འདིར་མདོ་རང་ལུགས་ཀྱིས་དང་པོ་འགྱུར་བ་མ་ངེས་པ་ནས། ས་བཅུ་པ་རྫོགས་པ་ཅིར་ཆིབས་ཀྱིས་ནོན་པར་བྱ་བའི་ཆེད་དུ་ལྷ་མི་ནས་བརྩམས་ཏེ། ཨ་ནུའི་

༄༅། །ལྷ་མི། ཨ་ནུའི་ཉན་ཐོས། ཨ་ནུའི་བྱང་སེམས་སོགས་ནས་བརྩམས་ཏེ། ཨ་ནུ་རང་ལུགས་ཀྱི་རྫོགས་རིམ་མཐར་ཐུག་པ་ཨ་ཏིའི་བར་ལ་བྱ་སྤྱོད་སོ་སོར་གྲགས་པས་དབང་རིམ་བཅུ་བྱུང་
བ་དེ་ཉིད་ཀྱི་བྱ་སྤྱོད་གཅིག་ཏུ་བསྡུས་ནས་ཐེག་དགུ་དང་ཚུལ་འདྲ་བས་ཐེག་དགུའི་དབང་ཞེས་གྲགས་ཤིང་། དེ་ལྟ་བུའི་ལམ་སྟེགས་ཀྱི་ཐེག་པ་རྣམས་སོ་སོའི་ལམ་དང་འདྲ་རུང་དུ་བྱུང་ཀྱང་། དོན་
ལ་སྔགས་ཀྱི་ཐབས་མཁས་ཀྱིས་ཟིན་པས་ཉན་རང་སོགས་ཐེག་པ་རང་རང་གི་སྤངས་ཐོབ་དང་རིགས་འདྲའི་ཡོན་ཏན་དེ་དང་དེ་སྐྱེ་བའི་མྱུར་ལམ་དུའང་འགྲོ་བ་ཡིན་ནོ། །དེ་ལ་གཞི་ལམ་འབྲས་
གསུམ་གྱི་རྒྱུད་དོན་ལ་དབང་འབྱོར་བའི་རྒྱུད་ནས་གསུངས་པའི་མཚན་ཉིད་ཀུན་དང་ལྡན་པའི་བླ་མ་དམ་པས། ཐོག་མར་སློབ་བུ་རྒྱུད་སྨིན་བྱེད་གཞི་དུས་ཀྱི་དབང་ཉམས་སུ་བླང་བའི་གང་ཟག་
ཁྱད་པར་ཅན་ལ།ལམ་དུས་ཀྱི་དབང་བོགས་འདོན་གྱི་ཚུལ་དུ་བསྐུར་དགོས། དེ་ནི་བླ་མ་ཡབ་ཡུམ་ཟུང་དུ་འཇུག་པའི་གདན་གསུམ་ལུས་ཀྱི་དཀྱིལ་འཁོར་ལས། སྐྱེ་བོ་ཐ་མལ་དང་ཐེག་པ་དམན་

བས་ཐོས་སུ་ཡང་མི་རུང་བའི་ལམ་དུས་ཀྱི་གསང་བའི་དབང་ཟབ་མོས་ལེགས་པར་སྨིན་པར་བྱས་ཞེས་གསུངས་པ་ནི། ནམ་ཕྱེད་ཀྱི་དུས་དཀྱིལ་འཁོར་ལྷོ་ནས་ཡུམ་མཚན་ལྡན་ལོ་ཉི་ཤུ་ལོན་པ་
ཁྲུས་གསུམ་བྱས་རྒྱན་གསུམ་བཏགས། ཆོས་གསུམ་བཤད་པ་ཕུལ་ནས་ཐབས་རྡོ་རྗེ་སློབ་དཔོན་ཀུན་ཏུ་བཟང་པོའམ་མི་བསྐྱོད་པའི་ང་རྒྱལ་དང་ལྡན་པས་ཡབ་ཡུམ་གཉིས་ཀྱི་མཁའ་གསང་བསྣོལ་
མར་༼བརླབ་ཅིང་༽ སྦྱོར་བའི་བརྡ་༼བསྣོལ་མར་༽ བསྐུལ། ཛཿཧཱུྃ་བཾ་ཧོཿ ཞེས་ཕྱག་རྒྱ་བཞིས་རོལ། འདུ་ཤེས་གསུམ་ལྡན་གྱིས་སྙོམས་པར་ཞུགས་ནས་ཡབ་ཀྱི་བདེ་བའི་ཡེ་ཤེས་ཡི་གེ་ཧཱུྃ་གི་འབྲུ་ཚོགས་
སུ་གསལ་བའི་བྱང་ཆུབ་སེམས་ཀྱི་ཆུ་རྒྱུན་གསང་བ་རྡོ་རྗེའི་ལམ་ནས་བྱུང་ནས་ཡུམ་གྱི་པདྨོར་འཁྱིལ་བའི་བྱང་ཆུབ་ཀྱི་སེམས་ཡུངས་འབྲུའི་ཚད་ཙམ་སྟེ། རྡོ་རྗེ་སེམས་དཔའ་ཤ་སྟག་ཏུ་བྱིན་
གྱིས་བརླབས་ལ་གསང་དབང་བསྐུར་དེ་བསྐུར་ཚུལ་ནི་གསུམ་སྟེ། ཐབས་ཡབ་ལས་ཐོབ་པའི་གསང་དབང་ནི་བ་དང་བེའུའི་ཚུལ་དུ་བསྐུར་བ་ནི། རྡོ་རྗེ་སློབ་དཔོན་གྱིས་ཡུམ་གྱི་མཁའ་ནས་བྱང་

༄༅། །ཆུབ་ཀྱི་སེམས་གསང་བའི་རྡོ་རྗེའི་རྩེས་བླངས་ནས་སློབ་བུའི་ལྕེ་ཐོག་ཏུ་བཞག་པའམ། ཤེས་རབ་ཡུམ་ལས་ཐོབ་པའི་གསང་དབང་མེ་ཏོག་དང་བུང་བའི་ཚུལ་དུ་བསྐུར་བ་ནི་ཡུམ་གྱི་
པདྨའི་གསང་བའི་རྣ་རྩེ་ནས། སློབ་བུས་འཇིབས་ནས་བྱང་ཆུབ་ཀྱི་སེམས་ལྕེ་ཐོག་ཏུ་བླངས་པའམ། ཐབས་ཤེས་རབ་གཉིས་མེད་ཀྱི་གསང་དབང་བྱ་དང་བྱེའུའི་ཚུལ་དུ་བསྐུར་བ་ནི། རྡོ་རྗེ་སློབ་
དཔོན་ཀྱི་བྱང་སེམས་ཡུམ་མཁར་ཕབ་པ། རྡོ་རྗེ་སློབ་དཔོན་གྱི་ལྗགས་ཀྱིས་ཡུམ་མཁའ་ནས་ཡབ་ཡུམ་གཉིས་མེད་ཀྱི་བྱང་སེམས་གཅིག་ཏུ་འདྲེས་པ་བླངས་ནས་སློབ་བུའི་ལྕེ་ཐོག་ཏུ་བཞག་པའོ། །
དེ་ལྟར་བཞག་པ་ལྕེ་ལ་བཞག་ཀྱང་། བསྟིམ་གནས་སྙིང་ལ་བསྟིམ་ཞིང་། དབང་བསྐུར་བས་སྙིང་གི་རྩ་ཆེན་བཞི་ལ་གནས་པའི་འགྲོ་བ་རིགས་དྲུག་ཏུ་སྐྱེ་བར་བྱེད་པའི་ས་བོན། ཨ་ནྲྀ་སུ་ཏྲི་བྲེ་དུཿ
སྟེང་དུ་ཟུང་གསུམ་ཡ་དྲུག་གཉིད་དང་བཅས་པ་སྦྱངས་ཏེ། བདེ་བའི་ཡེ་ཤེས་སུ་གསལ་བས། དཔེར་ན་ས་བོན་ཚིག་པ་ལ་མྱུ་གུ་མི་འབྱུང་བ་བཞིན་དུ་ངན་སོང་དང་འཁོར་བ་ཀར་དག་པས། དོན་

དམ་སྤྲོས་མེད་ཀྱི་དཀྱིལ་འཁོར་དུ་དབང་བསྐུར་བ་སྟེ་དོན་དམ་གྱི་བདེན་པ་མངོན་དུ་བྱས་པ་ནི་གསང་བའི་དབང་ཐོབ་པ་ཡིན་ནོ། །དེ་ཡང་། ཐལ་བའི་རྒྱུད་ལས། མི་བསྐྱོད་ཡབ་ཡུམ་རོལ་བ་
ཡིས། །བདེ་བ་གསལ་ཞིང་མི་དམིགས་པ། །ཤེས་རབ་ཐབས་ཀྱི་ཕྱག་རྒྱའོ། །རྡོ་རྗེ་ཡེ་ཤེས་ཧཱུྃ་ཚོགས་ཀྱིས། །པདྨའི་ཡེ་ཤེས་བསྡུས་འཁྱིལ་བའི། །ཡུངས་ཀར་ཚད་ཙམ་རྡོ་རྗེ་སེམས། །རྩེ་
ནས་རྩེ་རུ་བྱིན་པ་ཡིས། །རང་བཞིན་ཆོས་ཁམས་དཀྱིལ་འཁོར་གྱི། །ས་བོན་ཟུང་གསུམ་གཉིད་དང་བཅས། །གནས་ངན་ལེན་པ་གསུམ་སྦྱངས་ཏེ། །དམིགས་མེད་སེམས་ཀྱི་ཡེ་ཤེས་ལྔ། །གསལ་
བའི་ས་བོན་ཚིག་པ་བཞིན། །མི་སྐྱེ་ཐབས་ཀྱི་དབུགས་འབྱུང་བའོ། །ཞེས་གསུངས་སོ། །དེ་ལྟར་གསང་བའི་དབང་སྔོན་དུ་སོང་ནས། ཤེས་རབ་ཡེ་ཤེས་ཀྱི་དབང་དང་། དབྱེར་མེད་བདེ་ཆེན་
གྱི་དབང་གཉིས་བསྐུར་བས་ལམ་དབང་དགའ་བཞིའི་ཡེ་ཤེས་དང་འཇུག་པ་གཅིག་པར་གནས་འགྱུར་བའི་རྣམ་དག་དབང་ལྔའི་ཆུ་བོས་ཞེས་གསུངས་པ་ནི་གསང་དབང་དུས། བླ་མ་ཡབ་ཡུམ་

༄༅། །གྱི་བྱང་སེམས་ཟླ་ཉི་ལ་མངོན་པར་བྱང་ཆུབ་པར་མཚོན། བྱང་སེམས་ཧཱུྃ་གིས་འབྲུ་ཚོགས་སུ་གསལ་བ་རྡོ་རྗེ་སེམས་དཔའ་ཤ་སྟག་ཏུ་གྱུར་པ་ས་བོན་ཕྱག་མཚན། བཞག་པ་ལྕེ་ལ་
བཞག་ཀྱང་བསྟིམ་གནས་སྙིང་ལ་བསྟིམ་པས་ཟླ་ཉིའི་ས་བོན་ཕྱག་མཚན་རོ་གཅིག་ཏུ་འདྲེས་པ་མཚོན། འགྲོ་དྲུག་གི་ས་བོན་གཉིད་བཅས་སྦྱངས་ནས་ཡེ་ཤེས་ལྔར་གསལ་བ་སྐུ་ཡོངས་སུ་རྫོགས་།
པ་ལ་མངོན་པར་བྱང་ཆུབ་པའོ། །ཕྱི་ལྟར་མངོན་བྱང་དེ་ལྟར། ནང་ལྟར་ཡེ་ཤེས་ལྔ་ལ་མངོན་པར་བྱང་ཆུབ་པའོ། །དེ་ཡིན་པའི་ལུང་ནི། སྒྱུ་འཕྲུལ་ལམ་རིམ་ལས། རྣལ་འབྱོར་གཞུང་གི་དོན་
གྲུབ་ཉིད། །ནེ་རཉྫནའི་འགྲམ་ལོགས་སུ། །དཀའ་ཐུབ་དཀའ་བ་སྤྱོད་པའི་ཚེ། །ཕྱོགས་བཅུའི་སྤྲུལ་བ་ལོངས་སྤྱོད་སྐུ། །བྱང་ཆུབ་ལྔ་བསྟབ་དབང་བསྐུར་བས། །འོག་མིན་ཉིད་དུ་དོན་གྲུབ་དེ། །
སྦྲུལ་པ་དཀའ་ཐུབ་ཁོག་པ་ནས། །ཡེ་ཤེས་སྣང་མཛད་ཉིད་དུ་གཤེགས། །ཞེས་དང་། ཡང་། སྒྱུ་འཕྲུལ་ལམ་རིམ་ལས། དོན་གྲུབ་དཀའ་ཐུབ་ལུས་ཅན་ལ། །ཕྱོགས་བཅུའི་རྒྱལ་བ་སྤྲིན་བཞིན་དུ། །

འདུས་པ་གསང་བ་ལོངས་སྤྱོད་ཀྱི། །སྲོད་དང་ཐོ་རངས་དུས་ཉིད་ན། །ཉི་ཟླ་ཟ་བའི་དབང་བྱིན་ཅིང། །རོལ་བའི་ཀ་ར་བསྟེན་པ་ཡིས། །ཡེ་ཤེས་བསྟན་རྫོགས་དབང་ཐོབ་པ། །དེ་བཞིན་དེ་བཞིན་
གཤེགས་པའོ། །དེའི་འགྲེལ་པ་ཛྙཱ་ནའི་མཚན་གྱིས་མཛད་པ་ལས། དེ་ཡང་དབང་གང་དུ་བསྐུར་ན། ཆུ་བོ་ནེ་རཉྫ་ནའི་འགྲམ་ལོགས་སུ་བསྐུར། གང་ལ་བསྐུར་ན། རྒྱལ་བུ་དོན་ཐམས་ཅད་གྲུབ་པ་
དཀའ་ཐུབ་ལུས་ཅན་དེ་ཉིད་ལ་བསྐུར། གང་གིས་བསྐུར་ན། ཕྱོགས་བཅུའི་རྒྱལ་བ་ཐམས་ཅད་དབྱར་གྱི་ནམ་མཁའི་སྤྲིན་ཕུང་བཞིན་དུ་འདུས་པ་རྣམས་ཀྱིས་བསྐུར། རྫས་གང་ལ་བརྟེན་ནས་བསྐུར་ན། 
ཕལ་གྱི་སྤྱོད་ཡུལ་མིན་པའི་གསང་བའི་ལོངས་སྤྱོད། ཁ་སྦྱོར་གྱི་བདེ་བའི་རྫས་ཐམས་ཅད་ལ་བརྟེན་ནས་བསྐུར་བའམ། ཡང་ན། ཕྱོགས་བཅུའི་རྒྱལ་བ་སྤྲིན་བཞིན་འདུས་པ་གསང་བའི་སྟོན་པ་
ལོངས་སྤྱོད་རྫོགས་པའི་སྐུ་རྣམས་ཀྱིས་བསྐུར། དུས་ནམ་གྱི་ཚེ་བསྐུར་ན། སྲོད་ལ་རྣམ་པར་རྟོག་པ་ནུབ་པ་དང་། ཐོ་རངས་ཡེ་ཤེས་འཆར་བའི་དུས་ཉིད་དུ། ལོངས་སྐུ་ཡབ་ཡུམ་གཉིས་སུ་མེད་པར་

༄༅། །རོལ་བའི་ཐིག་ལེ་བྱང་སེམས་ལྕེ་ཐོག་ཏུ་བཞག་སྟེ་ཁར་ཟ་བའི་དབང་རྫས་བྱིན་ཏེ་གསང་དབང་བསྐུར་ཅིང་། གཞུང་གཞན་དུ་ལྷའི་བུ་མོ་ཐིག་ལེ་མཆོག་མ་བཀུག་སྟེ་གསུངས་པ་ལྟར། ཤེར་
དབང་ཡབ་ཡུམ་གཉིས་སུ་མེད་པར་རོལ་པའི་ཀ་ར་སྦྱོར་ཐབས་ཀྱིས་བསྟན་ཏེ་སྦྱོར་དུ་བཅུག་པ་ཡིས། ཐིག་ལེ་ལུགས་སུ་འོང་བ་ཡས་བབ་ཀྱི་དགའ་བ་བཞི་ལ་ཤེས་རབ་ཡེ་ཤེས་ཏེ་ཡེ་ཤེས་རང་
གནས་དང་། ཐིག་ལེ་ལུགས་སུ་ལྡོག་པ་མས་བརྟན་གྱི་དགའ་བ་བཞི་ལ་ཤིན་ཏུ་བརྟན་པ་སྟེ། དབང་བཞི་པ་བདེ་བ་ཆེན་པོའི་དབང་རྫོགས་པར་ཐོབ་པས་སྐྱེ་བ་མེད་པར་རང་བཞིན་ལྷན་ཅིག་སྐྱེས་
པའི་ཡེ་ཤེས་ཀྱི་དོན་མངོན་དུ་བྱས་ཏེ། རྒྱལ་བུ་དོན་གྲུབ་ཉིད་ཐེག་པ་གཞན་ཡོ་གའི་གཞུང་གི་རྣམ་སྣང་དུ་གཤེགས་པའི་ཚུལ་དེ་བཞིན་དུ། འདིར་མ་ཧཱ་ཡོ་གའི་གནས་ལུགས་བདེ་བ་ཆེན་པོའི། དེ་
བཞིན་ཉིད་དབྱེར་མེད་ཀྱི་ངང་དུ་སྐུ་ལྔ་ལྷུན་གྲུབ་ཀུན་ཏུ་བཟང་པོར་གཤེགས་པའོ་ཞེས་དང་། ཡང་གཞི་ཆོས་ཉིད། ཇི་ལྟ་བའི་དེ་བཞིན་ཉིད། འབྲས་བུའི་དེ་བཞིན་གཤེགས་པའོ། །ཞེས་དང་། ཡང་

ན་ལུགས་གཅིག་ལ། གང་ལ་བསྐུར་ན། རྒྱལ་བུ་དོན་གྲུབ་ཉིད་དཀའ་ཐུབ་ལུས་ཅན་དུ་བཞུགས་པ་ལ་བསྐུར། གང་གིས་བསྐུར་ན། ཕྱོགས་བཅུའི་རྒྱལ་བ་སྤྲིན་བཞིན་འདུས་པས་བསྐུར། གང་བསྐུར་ན། །
གསང་བའི་ལོངས་སྤྱོད་ཀྱིས་ཅེས་པ་དང་། འོག་ན་ཉི་ཟླ་ཟ་བའི་དབང་བྱིན་ཅིང་ཞེས་པ་དང་། ཡེ་ཤེས་བརྟན་རྫོགས་དབང་ཞེས་པས་བསྐུར། དེ་ཡང་གསང་བ་བྱང་ཆུབ་སེམས་ཀྱི་ལོངས་སྤྱོད་
ཀྱི་ཚེ་དབང་བསྐུར་ན། སྲོད་ལ་རྟོགས་པ་སྐྱེ་བའི་དུས་སུ་ཐོབ་པ། གང་གིས་བསྐུར་ན། འོག་ན་རོལ་བའི་ཀ་ར་ནས། ཕྲིན་ལས་ཀྱི་སྦྱོར་ཐབས་དྲུག་ཅུ་ཡིས། ཉི་མ་ཡུམ་གྱི་བྱང་སེམས། ཟླ་བ་ཡབ་
ཀྱི་བྱང་སེམས་གསང་བའི་དབང་བྱིན་ཅིང་ཞེས་བྱ་སྟེ། གསང་བའི་དབང་བསྐུར་བའོ། །ཟབ་མོའི་དབང་ཕྱི་མ་གཉིས་བསྐུར་བ་ནི། དུས་ནམ་བསྐུར་ན། ཡ་ཀིར་ཐོ་རངས་དུས་ཉིད་དུ་ཞེས་པས།
ཐོ་རངས་ཡེ་ཤེས་འཆར་བའི་དུས་ཉིད་དུ། གང་བསྐུར་ན། ཡེ་ཤེས་བརྟན་རྫོགས་དབང་ཐོབ་ནས། །ཞེས་པས། ཡེ་ཤེས་རང་གནས་ཤིན་ཏུ་བརྟན་པ་ནི་དབང་རྫོགས་པར་བསྐུར་བ་ཐོབ་པས་དབང་

༄༅། །བའི་ཡོན་ཏན། བདེ་བར་གཤེགས་པ་ནི། ཤཱཀ་ཐུབ་གཤེགས་པ་དེ་བཞིན་དུ། རྗེས་འཇུག་རྣམས་ཀྱང་དེ་བཞིན་གཤེགས་པའོ། །ཞེས་པས། རྣམ་དག་དབང་ལྔ་ལེགས་པར་བསྟན་ཏོ། །
དེ་ལྟར་ཤེར་དབང་སྔོན་དབང་གི་སྐབས་བཤད་པ་ལྟར། སྟོང་བཞི་དང་དགའ་བཞིའི་ཡེ་ཤེས་འདྲེན་ཚུལ་དང་། དབྱེར་མེད་བདེ་ཆེན་གྱི་དབང་གིས་ཡས་བབ་མས་བརྟན་གྱི་དགའ་བ་བཅུ་དྲུག་གིས་
རྒྱུ་འབྲས་ཀྱི་ས་ལམ་དང་ལམ་ལྔ་མཐར་ཕྱིན་ནས་མངོན་པར་བྱང་ཆུབ་ལྔའམ། ཡེ་ཤེས་མངོན་དུ་མཛད་པ་རྣམ་པར་དག་པའི་དབང་ལྔའི་ཆུ་བོས་ཞེས་དེས་ཉོན་སྒྲིབ་ཤེས་སྒྲིབ་གཉིས་ཀྱི་དྲི་མ་ཀུན་
བཀྲུས་ནས། སྐུ་གསུམ་ངོ་བོ་ཉིད་སྐུ་དང་བཅས་པའི་སྐུ་བཞིའི་ས་བོན་རྒྱུད་ལ་བཞག དེ་དག་གི་དུས་སུ་ཁས་བླངས་པའི་དམ་ཚིག་དང་སྡོམ་པའི་གནས་མཐའ་དག་ཚུལ་བཞིན་བསྲུངས་བ་ལས། ཟབ་
མོའི་ལམ་གྱི་ཉམས་རྟོགས་ཁྱད་པར་ཅན་ལམ་བདེན་བཟང་པོ་རྒྱུད་ལ་སྐྱེ་བའི་སྣོད་དམ་རྐྱེན་དུ་གྱུར་པས་སོ། །ཐོས་བསམ་འཆི་མེད་བདུད་རྩི་ལས། ཕྱི་དང་ནང་ལུས་དཀྱིལ་འཁོར་ལྷ་ཡི་ཚོགས། །

རྩ་ཡིག་བདུད་རྩི་དཔའ་བོ་རྣལ་འབྱོར་མ། །རིམ་པ་ལྔ་དང་རིམ་བཞིའི་རྣལ་འབྱོར་སོགས། །འཁོར་ལོ་སྡོམ་པའི་ལམ་གྱི་རིམ་པའོ། །ཞེས་དང་། དེ་ལས། རྒྱུ་དབང་བསྐུར་ནས་ཕྱི་ནང་བསྐྱེད་རིམ་དང་། །
ལམ་དབང་ཟབ་མོ་ཐུན་བཞིར་བསྒོམ་པ་དང་། །ལམ་གསུམ་བསྒོམ་པའི་ཡེ་ཤེས་འདྲེས་པ་དང་། །དགྱེས་པ་རྡོ་རྗེའི་ལམ་གྱི་རིམ་པའོ། །ཞེས་གསུངས་པས་འཁོར་ལོ་སྡོམ་པ་དང་སྦྱར་ན། སྤྱིར་
བདེ་མཆོག་རྣལ་འབྱོར་མའི་རྒྱུད་འདི་གསུངས་པ་པོ་སྟོན་པ་ཤཱཀྱའི་རྒྱལ་པོ་དཔལ་འཁོར་ལོ་སྡོམ་པའི་སྐུར་བསྟན་ནས་གསུངས་པ་ཡིན་ལ། ཞུ་བ་པོ་ཕག་མོ་ཡིན་ཞིང་། རྒྱ་གར་དུ་བརྒྱུད་འཛིན་
གྱི་གཙོ་བོ་སློབ་དཔོན་ལུ་ནག་དྲིལ་གསུམ་ཞེས་གྲགས་པས། འདིར་དྲིལ་བུ་བའི་ལུགས་ཀྱི་ཆོ་ག་ལ་སྦྱར་ན། དབང་ནི་སྔགས་ལམ་ནས་བཤད་པའི་མཚན་ཉིད་ཀུན་དང་ལྡན་པའི་བླ་མ་ཡབ་ཡུམ་
ལས་ལམ་དབང་གསང་ཤེར་གཙོ་བོར་གྱུར་པ་ལ་ཨ་ནུའི་དབང་ཟབ་མོས་ལེགས་པར་སྨིན་པར་བྱས་ནས། དྲི་མ་སྦྱོང་ཚུལ་ལ། བདེ་མཆོག་བུམ་དབང་རྡོ་རྗེ་སློབ་དཔོན་དང་སློབ་མའི་དབང་གསང་

༄༅། །ཤེར་ཚིག་དབང་ལྔས་སྒྲིབ་གཉིས་སྦྱངས་ལ། ཀྱེེ་རྡོ་རྗེ་ལྟར་རྣམ་པར་དག་པ་གསང་ཤེར་གཉིས་ཀྱི་དབང་མངོན་བྱང་ལྔའི་ཚུལ་དུ་བསྐུར་བའི་དབང་གི་ཆུ་བོས་སྒྲིབ་གཉིས་ཀྱི་དྲི་མ་ཀུན་
བཀྲུས་ཏེ་སྦྱངས་བར་གསུངས་ཏེ། རྣམ་བཤད་ཟླ་ཟེར་ལས། གཞི་དུས་ལུས་སེམས་གཉིས་མངོན་བྱང་ལྔའི་ཚུལ་དུ་རང་གྲུབ་ཏུ་ཡོད་པ་སྦྱང་གཞི་ཡིན་ལ། དེ་ལ་གསང་དབང་དང་ཤེས་རབ་ཡེ་ཤེས་
གཉིས་མངོན་བྱང་ལྔའི་ཚུལ་དུ་བསྐུར་བས་བསྐྱེད་རིམ་གྱི་མངོན་བྱང་ལྔ་འགྲུབ་པའི་རྒྱུ་བྱེད་ལ། ལམ་དུས་བསྐྱེད་རིམ་གྱི་ལྷ་རྣམས་མངོན་བྱང་ལྔའི་ཚུལ་གྱིས་བསྒོམ་པས་རྫོགས་རིམ་གྱི་སྨིན་
བྱེད་དུ་འགྲོ། དེས་རྫོགས་རིམ་བསྒོམ་པས་འབྲས་བུ་ཡེ་ཤེས་ལྔ་མངོན་དུ་གྱུར་ནས་འཚང་རྒྱ་བ་ཡིན་ནོ། །ཞེས་གསུངས་སོ། །དབང་བསྐུར་ཚུལ་སྔར་བསྟན་པ་ལྟར་དང་གཞན་ཡང་རྣམ་དག་དབང་
ལྔ་ནི། སྤྱིར་དཔལ་དུས་ཀྱི་འཁོར་ལོའི་རྒྱུད་སོགས་ལས། རིམ་པ་བཞིར་གསུངས་ཏེ། རྣམ་པར་དག་པའི་རིམ་པ་དང་། དཔའ་བོའི་རིམ་པ་དང་། བདག་བྱིན་གྱིས་བརླབ་པའི་རིམ་པ་དང་། ཤིན་

ཏུ་རྣམ་པར་དག་པའི་རིམ་པའོ། །རྣམ་པར་དག་པའི་རིམ་པ་ནི། དབང་ལྔ་ཡིན་ལ། དེ་ཡང་འཇིག་རྟེན་པའི་དབང་ནི། བྱིས་པ་འཇུག་པའི་དབང་བདུན་ཏེ། དུས་འཁོར་རྩ་རྒྱུད་ལས། བྱིས་པ་རྣམས་
ནི་འཇུག་པའི་ཕྱིར། །དང་པོའི་དབང་བསྐུར་བདུན་པོ་ཡིན། །ཞེས་དང་། ཆུ་དང་ཅོད་པན་དར་དཔྱང་དང་། །རྡོ་རྗེ་དྲིལ་བུ་བརྟུལ་ཤུགས་ཆེ། །མིང་དང་སངས་རྒྱས་རྗེས་གནང་ལྡན། །དབང་བསྐུར་
རྣམ་བདུན་མི་ཡི་བདག །ལུས་ངག་ཡིད་ནི་ལེགས་དག་ནས། །མངོན་པར་དབང་བསྐུར་གཉིས་གཉིས་སོ། །བདུན་པས་ཡེ་ཤེས་ཡོངས་སུ་དག །ཅེས་པས། ཆུ་དང་ཅོད་པན་གཉིས་ཀྱིས་ལུས་དག རྡོ་
རྗེ་དང་དྲིལ་བུས་ངག་དག བརྟུལ་ཞུགས་དང་མིང་དབང་གིས་ཡིད་དག སངས་རྒྱས་རྗེས་གནང་གིས་ཡེ་ཤེས་ཞེས་ཤེས་སྒྲིབ་རགས་པ་དག་པའོ། །འཇིག་རྟེན་ལས་འདས་པའི་དབང་ནི། བཞི་སྟེ།
རྒྱུད་དེ་ལས། འགྱུར་དང་འགྱུར་དང་དེ་ལས་འཛག །དེ་ནས་བཞི་ནི་མི་འཛག་པའོ། །ལུས་ངག་སེམས་ནི་ལེགས་དག་པ། །དབང་བསྐུར་གསུམ་པོ་རིམ་པ་ཡིན། །བཞི་པས་ཡེ་ཤེས་ཡོངས་སུ་དག །

༄༅། །ལུས་ངག་སེམས་ཀྱང་དག་པར་བྱེད། །ཅེས་གསུངས་པ་བཞིན་དབང་བཞི་འདི་དག་རྫོགས་རིམ་གྱི་དབང་ཡིན་པ་ངེས་པར་བྱས་ནས། དགའ་བཞི་སྐྱེད་བྱེད་དུ་བསྐུར་བས། དང་པོ་འགྱུར་།
བ་བུམ་པའི་དབང་གིས་དགའ་བའི་ཡེ་ཤེས་བསྐྱེད། འགྱུར་བ་གཉིས་པ་གསང་དབང་གིས་མཆོག་དགའི་ཡེ་ཤེས་བསྐྱེད་འཛག་པ་ཤེར་དབང་གིས་ཁྱད་པར་གྱི་དགའ་བའི་ཡེ་ཤེས་བསྐྱེད། མི་འཛག་
པ་དབང་བཞི་པས་ལྷན་ཅིག་སྐྱེས་དགའི་ཡེ་ཤེས་བསྐྱེད། དབང་དང་པོ་གསུམ་གྱིས་ལུས་ངག་སེམས་དག བཞི་པས་ཡེ་ཤེས་ཤེས་སྒྲིབ་ཕྲ་བ་དང་ལུས་ངག་སེམས་ཀྱི་ཕྲ་བའི་དྲི་མ་དག དེ་ལྟར་
འཇིག་རྟེན་པའི་དབང་གཅིག་དང་། འདས་པའི་དབང་བཞི་བསྡམས་པ་ལྔས། རྣམ་དག་དབང་ལྔ་བསྟན་ལ། དཔའ་བོ་དང་བདག་བྱིན་བརླབས་པའི་རིམ་པས་ལྷ་ཞི་དྲག་བསྒོམ་པའི་བསྐྱེད་རིམ་བསྟན།
ཤིན་ཏུ་རྣམ་པར་དག་པས་རྫོགས་རིམ་བསྟན་པའོ། །དབང་གིས་འབྲས་བུ་སྐུ་བཞིའི་ས་བོན་རྒྱུད་ལ་བཞག་པའོ། །དབང་ཐོབ་པའི་དམ་ཚིག་དང་སྡོམ་པ་ཚུལ་བཞིན་བསྲུང་བ་ལས་ཟབ་མོའི་ལམ་

བཟང་པོ་བསྐྱེད་རྫོགས་སྒོམ་པའི་ཡོན་ཏན་སྐྱེ་བའི་སྣོད་དུ་གྱུར་པ་ཡིན་ནོ། །གཉིས་པ་བསྐྱེད་རིམ་དང་རྫོགས་རིམ་གཉིས་ལས། དང་པོ་ལ། མི་ཟབ་པ་ཕྱིའི་བསྐྱེད་རིམ། ཟབ་པ་ནང་གི་བསྐྱེད་རིམ་
གཉིས་ལས། དང་པོ་ནི། མ་དག་སྐྱེ་ཤི་བར་དོའི་སྣང་ཞེན་རྣམས། ནས། རིམ་པ་དང་པོའི་ལམ་ལ་མངོན་གྱུར་ཤོག །ཅེས་ཤཱ་ལོ་ཀ་གཅིག་གིས་བསྟན། དེ་ལ་མ་དག་པ་འཁོར་བའི་གནས་སྐབས་
ཀྱི་སྐྱེ་ཤི་བར་དོའི་སྣང་ཞེན་རང་རྒྱུད་པ་རྣམས་དག་པའི་ཡིད་ངོར་སྦྱངས་ནས་ལམ་དུ་ཁྱེར་ཚུལ་ནི། དེའང་ཉིན་སྣང་སད་དུས་ཀྱི་བསྐྱེད་རིམ་སྐྱེ་བ་སྤྲུལ་སྐུའི་ལམ་ཁྱེར། གཉིད་དུས་ཀྱི་སྡུད་རིམ་
འཆི་བ་འོད་གསལ་ཆོས་སྐུའི་ལམ་ཁྱེར། བར་སྲིད་ཀྱི་ཡིད་ལུས་སྒྱུ་ལུས་ལོངས་སྐུའི་ལམ་ཁྱེར་ཏེ། དེ་ལྟར་སྐུ་གསུམ་ལམ་ཁྱེར་བྱེད་པ་དང་། དེ་ལས་སྐྱེ་གནས་རྣམ་པ་བཞི་དང་མཐུན་པའི་འཁོར་
བའི་འདྲ་འབག་ཁུ་རྡུལ་རླུང་གསུམ་དང་བཅས་པ་སྦྱང་གཞིར་བྱས་ནས། སྤྱོང་བྱེད་རྡོ་རྗེའི་ཆོ་ག་གསུམ་དང་། ཐུན་མོང་མ་ཡིན་པའི་མངོན་བྱང་ལྔ་ཚང་བའི་རྣམ་བྱང་བསྐྱེད་པའི་རིམ་པ་དང་

༄༅། །མཐུན་ཞིང་། བུམ་དབང་གི་ལམ་བསྐྱེད་རིམ་གྱིས་རྫོགས་རིམ་གྱི་སྨིན་བྱེད་དུ་འགྱུར་བ་ཡིན་པས། རིམ་པ་གཉིས་ཀྱི་དང་པོའི་ལམ་བསྐྱེད་པའི་རིམ་པ་ལ་བསླབ་ཅིང་མངོན་དུ་གྱུར་
པར་ཤོག་ཅེས་སྨོན་པའོ། །བདེ་མཆོག་ལྟར་ན། ཐོག་མར་སྔོན་འགྲོའི་ཆོས་བསོད་ནམས་ཀྱི་ཚོགས་བསགས་རྣམས་གྲུབ་རྗེས་སུ། དང་པོ་སྦྱང་བྱ་མ་དག་འཁོར་བའི་གནས་སྐབས་ཀྱི་སྐྱེ་ཤི་བར་
དོའི་སྣང་ཞེན་དེ་རྣམས་ཡིད་ངོར་སྦྱངས་ནས་སྐུ་གསུམ་ལམ་དུ་ཁྱེར་བ་ལ། དང་པོ་ཆོས་སྐུའི་ལམ་ཁྱེར་ནི། ཆོས་ཐམས་ཅད་གྲུབ་པ་མེད་པར་ཀུན་རྟོག་སྒྱུ་མ་ལྟ་བུའོ། །ཨོཾ་སྭ་བྷཱ་ཝ་སོགས་བརྗོད་
པས་སྣང་བཅས་དང་། རང་གི་ཐུགས་ཀའི་ཧཱུྃ་གི་འོད་ཟེར་གྱིས་བརྟན་གཡོ་ཐམས་ཅད་སྦྱངས་ཏེ་རང་ལ་ཐིམ། རང་ཡང་ཧཱུྃ་ལ་ཐིམ། ཧཱུྃ་དེ་ཡང་རིམ་གྱིས་ནཱ་དར་ཐིམ། དེ་ཡང་མི་དམིགས་པར་
བཞག་གོ །ཨོཾ་ཤུ་ནྱ་ཏཱ་སོགས་བརྗོད་པས་སྣང་མེད་ཀྱི་ངང་ལ་བཞག་གོ །ལོངས་སྐུའི་ལམ་ཁྱེར་ནི། སྟོང་ཉིད་དེ་ཡང་རང་སེམས་ནཱ་དའི་གཟུགས་གྱེན་དུ་འགྲེང་བ། ཕྲ་བ་འཁྱོགས་གསུམ་པ་དཀར་

ལ་དམར་བའི་མདངས་ཆགས་པ་ནམ་མཁར་གནས་པར་གྱུར་པའོ། །སྐྱེ་བ་སྤྲུལ་སྐུའི་ལམ་ཁྱེར་ནི། དེ་ནས་སྲུང་འཁོར་བསྒོམ་པ་དང་། འབྱུང་བ་རིམ་བརྩེགས་རི་རབ། སྣ་ཚོགས་པདྨ། སྣ་ཚོགས་
རྡོ་རྗེ། སྣ་ཚོགས་པདྨ་ཆུང་དུ། དེའི་དབུས་སུ་མཚན་སོ་གཉིས་ཀྱི་ངོ་བོ་ཨཱ་ལི་བཅུ་དྲུག་དཀར་པོ་གཡས་སྐོར་དང་། གཡོན་སྐོར་དུའང་རིམ་པ་གཅིག་གིས་འཁོད་དོ། །དེའི་ཕྱི་རོལ་དུ་དཔེ་བྱད་
བརྒྱད་ཅུའི་ངོ་བོ་གསལ་བྱེད་དམར་པོ་གཡས་སྐོར་དང་གཡོན་དུའང་རིམ་པ་གཅིག་གིས་འཁོད་དོ། །དེ་གཉིས་ཡོངས་སུ་གྱུར་པ་ལ་དཀར་ལ་དམར་བའི་ཟླ་དཀྱིལ་དུ་བསམ། ཨཱ་ལི་དང་དཀར་བའི་
ཆ་མེ་ལོང་གི་ཡེ་ཤེས། ཀཱ་ལི་དང་དམར་བའི་ཆ་མཉམ་ཉིད་ཡེ་ཤེས། རང་ནཱ་དར་ཡོད་པ་དེར་ཞུགས་ཏེ་རིམ་གྱིས་ཧཱུྃ་ཡིག་ཏུ་གསལ་བ་སོར་རྟོགས་ཡེ་ཤེས་སོ། །དེ་ལས་འོད་ཟེར་སྤྲོ་བསྡུ་བྱས་
ཏེ་ཧཱུྃ་ཡིག་ལྷན་སྐྱེས་གྱི་རང་བཞིན་ཅན་བྱ་གྲུབ་ཡེ་ཤེས་སོ། །དེ་ནས་ཟླ་བ་དབྱངས་གསལ་དང་བཅས་པ་ལ་རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པ་ནི་ཆོས་དབྱིངས་ཡེ་ཤེས་སོ། །

༄༅། །དེ་ལ་རྟེན་གཞལ་ཡས་ཁང་གདན་དང་བཅས་པ་བརྟེན་པ་ལྷ་རང་ཉིད་བཅོམ་ལྡན་འདས་ཧེ་རུ་སྐུ་མདོག་མཐིང་ཀ་ཞལ་བཞི་ཕྱག་བཅུ་གཉིས་པ་གསལ་བར་བྱས་ནས། ཡུམ་རྡོ་རྗེ་ཕག་མོ་
སྐུ་མདོག་དམར་པོ་ཞལ་གཅིག་ཕྱག་གཉིས་སྤྱན་གསུམ་ཅན་བསྐྱེད་དོ། །དེའི་ཤར་དུ་མཁའ་འགྲོ་མ་ནག་མོ་སོགས་ཕྱོགས་བཞིར་གསལ་ལ་ཕྱི་ལྷ་ལྔའི་དཀྱིལ་འཁོར་ཞེས་བྱ་སྟེ་སྤྲུལ་སྐུའི་ཉམས་
ལེན་ནོ། །དེ་ལྟར་སྦྱང་གཞི་འཆི་བར་སྐྱེ་གསུམ་པོ་རྣམས་སྦྱོང་བྱེད་ཆོས་ལོངས་སྤྲུལ་གསུམ་གྱི་ཉམས་ལེན་ཚང་བའི་བསྐྱེད་རིམ་གྱི་རིམ་པ་དང་པོའི་ལམ་དེ་མངོན་དུ་འགྱུར་བར་ཤོག་ཅིག་པའོ། །
གཉིས་པ་ཟབ་པ་ནང་གི་བསྐྱེད་རིམ། ཕྱི་ནང་རང་ལུས་དཀྱིལ་འཁོར་ལྷ་ཡི་ཚོགས། །ནས། རྫོགས་རིམ་རྟོགས་པ་འདྲེན་པའི་རྒྱུ་སྨིན་བྱས། །ཞེས་ཤཱ་ལོ་ཀ་གཅིག་གིས་བསྟན། དེ་ལ་ཕྱི་དོན་སྣང་
སྲིད་སྣོད་བཅུད་འཛིན་པ་དང་། ནང་རང་ལུས་ཕུང་ཁམས་སྐྱེ་མཆེད་དུ་ཞེན་པའི་འཁྲུལ་རྟོག་ཐམས་ཅད་དབྱིངས་ནས་རང་བཞིན་གྱིས་སངས་རྒྱས་པའི་གཙོ་བོ་དཀྱིལ། གཅིག་ཤོས་ནི་འཁོར་དུ་

དག་པའི་ལྷ་ཡི་ཚོགས་དང་། གཞན་རྡོ་རྗེའི་ལུས་ཀྱི་དངོས་པོ་རྩ་ཡིག་དང་ཁམས་བདུད་རྩི་དཔའ་བོ་རྣལ་འབྱོར་མ་སྟེ། དེ་གཉིས་འཁྲིལ་སྦྱོར་གྱི་ཚུལ་ལས་བདེ་སྟོང་གི་མཆོད་པ་ལེན་པ། གཞན་
ལུས་དང་སྙོམས་འཇུག་གི་ཞུ་བདེའི་མཆོད་པའི་རྐྱེན་ལས་རླུང་དབུ་མར་ཞུགས་གནས་ཐིམ་གསུམ་འབྱུང་ཞིང་། དེ་ཡང་ཞུགས་པའི་རྟགས་སུ་སྣ་སྒོར་མཉམ་རྒྱུ། གནས་པའི་རྟགས་སུ་རྒྱུ་བ་རང་འགག་
ཐིམ་པའི་རྟགས་སུ་མཁའ་སྣང་ས་ཆུ་མེ་རླུང་སྟེ་འབྱུང་བ་བཞི་པོ་གཅིག་ལ་གཅིག་ཤོས་ཐིམ་པའི་རྟགས་སུ་རིམ་པ་བཞིན་སྨིག་རྒྱུ་དུ་བ་མཁའ་སྣང་དང་། རླུང་སྣང་བ་ལ་ཐིམ་དུ་ཉེ་བ་ནི་མར་མེ་ཐིམ་
པ་དངོས་ལྟར་དཀར་ལམ། སྣང་བ་མཆེད་པ་ལ་ཐིམ་པས་དམར་ལམ། མཆེད་པ་དེ་སྟེ་ཉེར་ཐོབ་ལ་ཐིམ་པས་ནག་ལམ། ཉེར་ཐོབ་འོད་གསལ་ལ་ཐིམ་པས་སྟོན་གནམ་གཡའ་དག་པ་ལྟ་བུ་སྟེ། ཐིམ་
ལུགས་བཞིའི་བསྒོམ་པའི་ཡེ་ཤེས་བསྐྱེད་པ་སྟེ་དཔེ་དོན་གྱི་འོད་གསལ་ལ་ངེས་པ་འདྲེན་པས་ཡེ་ཤེས་སྐྱེད་པ་བྱེད་ཅིང་། འབྱུང་བཞི་ཐིམ་པའི་རྟགས་ནི། གྲུབ་ཆེན་ལྭ་བ་པས། དང་པོའི་རི་དྭགས་

༄༅། །སྲེད་བཞིན་སྣང་བ་སྟེ། །མཚན་མ་གཉིས་པ་དུད་ཁའི་རྣམ་པ་ཅན། །གསུམ་པ་སྲིན་བུ་མེ་ཁྱེར་དང་འདྲ་བ། །བཞི་པ་སྒྲོན་མེ་འབར་བ་ལྟ་བུར་གསལ། །མཚན་མ་ལྔ་པོ་རྣམ་པར་མ་
བརྟགས་པར། །སྤྲིན་བྲལ་ནམ་མཁའ་ལྟ་བུ་སྣང་བ་ཡིན། །ཞེས་གསུངས་སོ། །དེ་ལ་རི་དྭགས་སྲེད་ནི་སྨིག་རྒྱུའོ། །རྟགས་བཞི་པོ་འདི་སྔ་མ་ལས། ཕྱི་མ་གསལ་དུ་སོང་བ་ལ་སྨིག་རྒྱུ་སོགས་དང་
འདྲ་བར་གསུངས་ཀྱི། དེ་རྣམས་དང་འདྲ་བའི་སྣང་བ་འཆར་བ་ཡིན་ཞེས་པ་དང་། ཁ་ཅིག་རྟགས་ཅན་གྱི་ཤེས་པ་བརྟན་གཡོའི་ཚད་ཡིན་ཞེས་གསུངས་པ་དང་། ཁ་ཅིག་དུ་བ་སོགས་དང་འདྲ་བའི་
སྣང་བ་འཆར་བ་ལ་བཞེད་པ་དང་གསུམ་བྱུང་བ་ནི་ཕྱི་མ་ཉིད་ལེགས་པ་ཡིན་ནོ། །རླུང་འདུ་ཕུལ་ཆེ་ཆུང་སོགས་ཀྱི་གནད་ཀྱི་རྒྱ་ཆེ་ཆུང་དང་བརྟན་མི་བརྟན་སོགས་སྣ་ཚོགས་ཤིག་འོང་བས། མཐའ་
གཅིག་ཏུ་མ་ངེས་སོ། །དུ་བ་ལ་སོགས་པ་འདི་རྣམས་སྲོག་དབུ་མར་སྡུད་པའི་ཐབས་ཁྱད་པར་ཅན་གྱི་སེམས་འཛིན་པ་དང་། དེ་ལྟ་བུ་མིན་པའི་སེམས་མི་རྟོག་པར་འཇོག་པ་དང་བཅིངས་པ་རྣམས་

ལའང་འབྱུང་གསུངས་སོ། །སྒྲ་བསྒྱུར་མར་བའི་ལུགས་ཀྱི་རིམ་ལྔའི་རྩ་ཚིག་བསྡུས་གསལ་ལས། དང་པོ་སྨིག་རྒྱུ་ལྟ་བུའི་ཉམས། །འོད་ཟེར་ལྔ་དང་བཅས་པ་འཆར། །གཉིས་པ་ཟླ་བ་ལྟ་བུ་དང་། །
གསུམ་པ་ཉི་མའི་འོད་ཀྱིས་འཁྲིགས། མཚམས་སྣང་ལས་ནི་ཐོབ་པ་སྟེ། །ཅེས་སོ། །སྨིག་རྒྱུ་ནས་ནམ་མཁའ་སྤྲིན་མེད་ཀྱི་བར་རྣམས་བར་མ་ཆད་དུ་འབྱུང་ངོ། །དེ་ལྟར་བསྒོམ་པ་ནི་རྫོགས་རིམ་
གྱི་རྟོགས་པ་རང་རྒྱུད་ལ་འདྲེན་པའི་རྒྱུད་སྨིན་པར་བྱས་ནས་ལམ་གྱི་རྟོགས་པ་རྒྱུད་ལ་འཆར་བའོ། །བདེ་མཆོག་ལྟར་ན། བདེ་མཆོག་རྩ་རྒྱུད་ལས། ཇི་ལྟར་ཕྱི་རོལ་དེ་བཞིན་སྣང་། །སྡོམ་པའི་དེ་
ཉིད་རབ་ཏུ་དབྱེ། །ཞེས་གསུངས་པ་ལྟར། ཕྱི་ལྷ་ལྔའི་དཀྱིལ་འཁོར་ལྟར་ལ། ནང་རྡོ་རྗེ་ལུས་ཀྱི་དཀྱིལ་འཁོར་ནི། རྡོ་རྗེ་དྲིལ་བུ་པས། འདི་དག་གནས་སུ་རྣལ་འབྱོར་མ། །རྩ་ཡིག་དཔའ་བོ་ཉི་ཤུ་
བཞི། །ལུས་ཀྱི་ཁམས་སུ་བརྟག་པར་བྱ། །ཞེས་གསུངས་པ་དང་། མཁའ་འགྲོ་རྒྱ་མཚོ་ལས། ཡུལ་འདི་རྣམས་ཀྱི་བུ་མོ་གང་། །རྩ་ཡི་གཟུགས་ཀྱིས་གནས་སོ་ཞེས། །ཞེས་གསུངས་པ་ལྟར། ཕྱི་

༄༅། །ལྷ་ལྔའི་དཀྱིལ་འཁོར་ལྟར་ན་རང་ལུས་རྟེན་དཀྱིལ་དང་། བརྟེན་པ་ལྷ་ཡི་ཚོགས་ཏེ་རྩ་ཡིག་རྣལ་འབྱོར་མ་ཉེར་བཞི་དང་། ཁམས་བདུད་རྩི་དཔའ་བོ་ཉེར་བཞི་གསལ་ལས། ཕྱིའི་ཡུལ་
ཉེར་བཞིའི་དཔའ་བོ་དང་རྣལ་འབྱོར་མའི་སྤྱན་གཟིགས་པ་ཙམ་གྱིས་ཞུགས་གནས་ཐིམ་གསུམ་གྱི་རྟགས་འོང་ངོ་། །དེ་ཡང་ལུས་དཀྱིལ་བསྒོམ་པ་དངོས་ནི། རང་ལུས་ཀྱི་རགས་པ་རྟེན་གྱི་དཀྱིལ་
འཁོར་དུ་བསྒོམ་པ་སྟེ། རྡོ་རྗེ་དྲིལ་བུ་པས། རྐང་པ་སུམ་མདོ་ལྟེ་བ་སྙིང་། །རླུང་དང་མེ་ཆུ་ས་ཡིན་ནོ། །སྒལ་ཚིགས་རི་རྒྱལ་དེ་བཞིན་ཏེ། །ལུས་ནི་མཉམ་པ་གྲུ་བཞི་པ། །རྒྱན་རྣམས་རབ་མཛེས་
ཧེ་རུ་ཀའི། །ལུས་ཀྱི་དཀྱིལ་འཁོར་ཉིད་དུ་འདོད། །ཅེས་པ་ལྟར། རྐང་པ་གཉིས་བགྲད་པ་སུམ་མདོ་མེ། ལྟོ་བ་ཆུ། སྙིང་ག་ས་དཀྱིལ། སྒལ་ཚིགས་རི་རབ། སྤྱི་བོའི་རྩ་སོ་གཉིས་པདྨ། ལུས་འདོམ་
གང་གྲུ་བཞི་གཞལ་ཡས་ཁང་རྒྱན་བཀོད་སོགས་ཀྱིས་བརྒྱན་པ་རྐང་བརྒྱད་ཀ་བ་བརྒྱད་ཅེས་སོ། །ལུས་ཀྱི་ཆ་ཕྲ་བ་རྩ་དང་ཁམས་བརྟེན་པ་དཀྱིལ་འཁོར་དུ་བསྒོམ་པ་ནི་སྙིང་ག་ཆོས་ཀྱི་འཁོར་ལོའི་

དབུས་ཀྱི་དྷཱུ་ཏིའི་ནང་གི་བྱང་སེམས་བ་མོ་འཛག་པ་ལྟ་བུ། ཡུངས་ཀར་བམ་པའི་ཚད་ཀྱི་དཔྱིད་ཧཱུྃ་ཡིག་ཡོངས་སུ་གྱུར་པ་ལས་བཅོམ་ལྡན་འདས་ཧེ་རུ་ཀ་སྐུ་མདོག་མཐིང་ཀ་སོགས་གསལ། ལྟེ་
བའི་དམར་ཆ་མེའི་གཟུགས་ཀྱི་ཐིག་ལེ་ཡོངས་སུ་གྱུར་པ་ལས་བཅོམ་ལྡན་འདས་རྡོ་རྗེ་ཕག་མོ་སོགས་གསལ། སྙིང་གའི་ཤར་ལ་སོགས་པའི་འབྱུང་བཞིའི་རླུང་རྒྱུ་བའི་རྩ་འདབ་བཞི། ཤར་ནས་།
རིམ་བཞིན་གཡས་སྐོར་དུ་ལཱྃ་མཱྃ་པཱྃ་ཏཱྃ་བཞིའི་ཡི་གེ་དང་ངོ་བོ་དབྱེར་མེད་དུ་གནས་པ་ཡོངས་སུ་གྱུར་པ་ལས། ཤར་མཁའ་འགྲོ་མ་ནག་མོ་སོགས་གསལ། ཤར་ལྷོ་སོགས་ཀྱི་རྩ་འདབ་ལ་བདུད་
རྩིའི་གང་བའི་ཐོད་པ་བཞིའོ། །སྤྱི་བོ་ལ་སོགས་པའི་གནས་ཉེར་བཞིར་པཱུ་ཛཱ་ཨོཾ་ཨ་སོགས་ཀྱི་ཡི་གེ་ཐིག་ལེས་བརྒྱན་པ་ཡོངས་སུ་གྱུར་པ་ལས་རྩིབས་ཁོང་སྟོང་རྩིབས་ཤུན་གྱི་རྣམ་པ་དང་ལྡན་
པའི་འཁོར་ལོ་ཉེར་བཞིའི་རྣམ་པ་ཅན་ཕྱིའི་ཡུལ་ཉེར་བཞི་དངོས་སོ་སྙམ་དུ་བསམ་མོ། །དེ་ནས་གནས་ཉེར་བཞིའི་རྩ་དང་ཁམས་ངོ་བོ་དབྱེར་མེད་དུ་གནས་པ་ཡོངས་སུ་གྱུར་པ་ལས་དཔའ་བོ་དང་

༄༅། །དཔའ་མོ་ཉེར་བཞིར་གྱུར་པ་ནི། སྐྲ་མཚམས་པུལླི་ར་མ་ཎར་གནས་པའི་རྩ་ཡིག་དང་ཁམས་བདུད་རྩི་གཉིས་ཡོངས་སུ་གྱུར་པ་ལས་དཔའ་བོ་རྣལ་འབྱོར་མ་དང་། དཔའ་བོར་སྐྱེད་པའི་
ལུས་དཀྱིལ་བསྒོམ་པས་ཕྱིའི་ཡུལ་ཉེར་བཞི་ན་དངོས་སུ་བཞུགས་པའི་དཔའ་བོ་རྣལ་འབྱོར་མ་སོགས་ཀྱིས་སྒྲུབ་པ་པོ་ཁྱད་པར་ཅན་དུ་མཐོང་ནས། སྤྱན་གཟིགས་པ་ཙམ་གྱིས་རླུང་དང་ཁམས་དབུ་
མར་བསྡུས་ཏེ་ཞུགས་གནས་ཐིམ་ལུགས་བཞིའི་བསྒོམ་པའི་ཡེ་ཤེས་རྙེད་ཅིང་དེ་ལ་བརྟེན་ནས་སྔགས་སྐྱེས་ཞིང་སྐྱེས་སོགས་འདུ་བ་རྙེད་པས། དེ་དག་གི་གྲོགས་བྱས་པས་བདེ་སྟོང་རྣམ་པར་མི་
རྟོག་པའི་ཡེ་ཤེས་ཁྱད་པར་ཅན་སྐྱེད་པར་བྱེད་ཅིང་དེ་དག་གིས་རྫོགས་རིམ་གྱི་རྟོགས་པ་ཡོངས་རྫོགས་རྒྱུད་ལ་འདྲེན་པའི་རྒྱུད་སྨིན་པར་བྱས་པའོ། །གཉིས་པ་རྫོགས་རིམ་ནི། ཉི་ཟླའི་ལམ་ནས་
དཀྱིལ་འཁོར་བཅུ་ཡི་རླུང་། །ནས། རྫོགས་རིམ་ཨ་ནུའི་ལམ་དུ་འཇུག་པར་ཤོག །ཅེས་ཤོ་ལོ་ཀ་གཉིས་དང་རྐང་བ་གཉིས་ཀྱིས་བསྟན་ལ། དེ་ཡང་རྩ་རླུང་ཐིག་ལེའི་བྱེད་བཅིངས་ལ་བརྟེན་ནས་

ལམ་ཉམས་སུ་ལེན་དགོས་པས། རྣམ་སྣང་ཆོས་བདུན་ལྡན་པས་རླུང་རོ་བསལ། སྟེང་འོག་རླུང་མནན་སྡུད་པར་རླུང་དགང་བ་སོགས་བྱས། མཐོ་རིས་རྩ་གསུམ་དཔྲལ་བ་སྨིན་དབུས་སྣ་སྟེང་རླུང་
མཐུར་དུ་མནན་པས། གཟའ་ཆེན་བརྒྱད་བཅིངས། ངན་སོང་རྩ་གསུམ་མཚན་མ་གཤང་ལམ་རྐང་མཐིལ་རྩ་འཆིང་བྱེད་འོག་རླུང་གྱེན་དུ་བསྡོམས། གཙུག་ཏོར་ནམ་མཁའ་ལ་དྲང་པོར་གཏད་པས་
སྒོ་འབྱེད་པ་རླུང་དགང་བར་བྱེད་པ་སྟེ། རྒྱུད་ལས། མཐོ་རིས་རྩ་གསུམ་གཟའ་བརྒྱད་སྟེང་དུ་བཅིང་། །ངན་སོང་རྩ་གསུམ་ཡན་ལག་འོག་ཏུ་བསྡམས། །ནམ་མཁའི་སྒོ་འབྱེད་དབང་སྡུད་བར་རླུང་
དགང་།དེ་གསུམ་གཅིག་ཆར་སྔགས་ཀྱི་མྱུར་ལམ་སྟེ། །ཉི་ཁྲི་ཆིག་སྟོང་དྲུག་བརྒྱའི་དབུགས་རྟོག་ནི། །སྟེང་འོག་ཆིངས་ཀྱིས་ཐུབ་པས་ཐུབ་པའི་ལམ། །བསྒོམ་པའི་བྱིང་རྒོད་གེགས་སོགས་
སྐྱོན་མེད་པར། །རྩ་བའི་རླུང་ལྔ་ཡན་ལག་རླུང་ལ་འབད། །ཅེས་དང། དེ་ཡང་མི་འགྱུར་བའི་བདེ་བ་ཆེན་པོ་འགྲུབ་པའི་གཙོ་བོ་ནི་བྱང་ཆུབ་ཀྱི་སེམས་གྱེན་དུ་རྫོགས་པ་ལ་ལྟོས་ཤིང་། དེ་ཡང་སྲོག་

༄༅། །རྩོལ་འགོག་པ་ལ་ལྟོས་པ་ཡིན་ཏེ། རྒྱུད་ལས་སྲོག་སྩོལ་དག་ཀྱང་ལམ་ནི་གཉིས་པོ་རྒྱལ་ཞིང་སྲོག་ནི་ཞུགས་པ་དག་ཏུ་འགྱུར། །ཞེས་གསུངས་པས། དེའི་ཐབས་སུ་གྱུར་པ་ནི་ཉི་ཟླའི་
ལམ་སྟེ་རོ་རྐྱང་གཉིས་ནས་རྒྱུ་བ་བསྐྱེད་སྡུད་ཀྱི་རྣམ་པས་ཕྱེ་བའི། སྣ་བུག་གཡོན་པ་ནམ་མཁའི་རླུང་དང་༡། རླུང་གི་རླུང་དང་༢། ཆུའི་རླུང་དང་༣། སའི་རླུང་དང་༤། མེའི་རླུང་དང་༥། ལུགས་
འབྱུང་དང་༦། གཡས་ནས་ས་༡མེ་༢ཆུ་༣རླུང་༤ནམ་མཁའི་རླུང་༥སོགས་ལུགས་ལྡོག་རྒྱུ་བ་དེ་དག་ཡན་ལག་གི་རླུང་བཅུ་ཞེས་བསྡོམ་པས་གཡས་གཡོན་གྱི་འབྱུང་ལྔའི་དཀྱིལ་འཁོར་ལུགས་འབྱུང་
ལུགས་ལྡོག་བཅུ་ཡི་རླུང་དབུ་མ་སྒྲ་གཅན་གྱི་ལམ་དུ་འགོག་པའི་ཐབས་ལ་མཁས་པའི་རླུང་སྦྱོར་གྱི་ཚུལ་ལ་འབད་པ་སྟེ། རི་ཁྲོད་ཞབས་ཀྱིས། རླུང་བཅུ་དབུ་མར་ཚུད་གྱུར་པས། །འཁོར་ལོ་བཞི་
ཡི་ཐིག་ལེའི་ནང་། །རླུང་ཉིད་འགྲོ་འོང་བྱེད་པ་ནི། །སྲོག་སྩོལ་གྱི་ནི་ཡན་ལག་ཡིན། །ཞེས་པས། རོ་རྐྱང་གཅིག་ཏུ་སྦྱོར་བས། དབུ་མར་འགགས་ཏེ་གཞན་དུ་ནི་འགྲོ་འོང་མི་བྱེད་ལ། དབུ་མར་ནི་

འགྲོ་བ་དང་འོང་བ། གནས་པའི་སྩོལ་བ་བྱེད་པས་སྲོག་རྩོལ་ངེས་ཚིག་གི་པྲ་ཎ་ཡ་མ་ཞེས་པས་སྲོག་ཀུན་ནས་འགོགས་པ་སྟེ། རོ་རྐྱང་གི་རྒྱུ་བ་འགོགས་པའོ། །དེ་ཡང་མུན་པའི་ལམ་སྟེ། དབུ་མའི་
མར་སྣ་ནས་འབར་པའི་ཙཎྜལཱིའམ། གཏུམ་མོ་ཨ་ཤད་ཀྱི་མེ་འབར་བའི་མེས་དབུ་མའི་ཡར་སྣེའི་ཧཾ་ཡིག་རི་བོང་འཛིན་པ་སྟེ། ཧཾ་ལ་རེག་པས་ཟླ་བའི་རང་བཞིན་གྱི་ཁམས་ཞུ་ཞིང་འབབ་པའི་བདེ་
བ་ལས། རིམ་བཞིན་འཁོར་ལོ་བཞིའི་གནས་ནས་ཡས་བབས་མས་བརྟན་གྱི་དགའ་བ་བཞི་དང་། ཁྱད་པར་ལྷན་ཅིག་སྐྱེས་པའི་བདེ་བ་ཆེན་པོས་མཉམ་གཞག་དྲངས་པའི་དེ་ཡི་ངང་དུ་འཁོར་འདས་
ཀྱི་ཆོས་རྣམས་ཀུན་གྱི་རྫུན་ཕུག་རྡིབ་ཅིང་། སྐྱེ་འགག་གནས་གསུམ་བྲལ་བའི་གནས་ལུགས་གཅིག་དང་ཐ་དད་པའི་ཆོས་སུ་མ་གྲུབ་ཡེ་ནས་བདེན་གཉིས་དབྱེར་མེད་དུ་གྱུར་བ་འདི་ནི་དཔེ་ཡིས་
མཚོན་པས་དོན་ཇི་བཞིན་པ་མངོན་དུ་གྱུར་པས་ངོ་བོ་ཉིད་ཀྱི་ཡེ་ཤེས་ཡིན་ལ། དེ་ཉིད་ལས་གདུལ་བྱ་གང་ཡོད་པར་སྤྲུལ་པའི་སྐུ་ཅིག་ཆར་དུ་སྟོན་པའི་ཕྱིར་སྒྱུ་མ་ཡབ་འཕྲུལ་པ་ཡུམ་དྲྭ་བ་འབྲེལ་

༄༅། །བ་སྟེ། རླུང་སེམས་ཙམ་ལས་གྲུབ་པའི་སྒྱུ་མའི་སྐུ་རུ་ལངས་ཤིང་ལྡང་བ་ལས། མ་དག་པ་འཁོར་པའི་གནས་སྐབས་ཀྱི་སྐྱེ་ཤི་བར་དོའི་འཕྲང་ལས་མྱུར་དུ་གྲོལ་བ་བྱེད་པ་ཡི་མན་ངག་
རྫོགས་རིམ་ཐམས་ཅད་ཀྱི་དོན་པོ་ཨ་ནུ་ཡོ་གའི་ལམ་དུ་འཇུག་པར་ཤོག་ཅིག་ཅེས་སྨོན་པའོ། །དེ་ལ་སྤྱིར་རླུང་འཇུག་གནས་ལྡང་གསུམ་ལ་བརྟེན་ནས། དབུ་མར་འཇུག་པ་ལས་ལྡང་དུས་གཡས་
སྐོར་དང་། འཇུག་དུས་གཡོན་སྐོར་དུ་གསལ་གདབ་པ་ཡིན་ཏེ། འདིར་ལྟར་གཡས་རོ་མའི་བྱེད་ལས་ནི་རླུང་ཕྱིར་སྤྲོ་བ་བསྐྱེད་པ་འཁོར་བའི་རླུང་དུ་ཡོད་པས་རྩ་ཁའང་སྟེང་དུ་ཕྱོགས་པ། གཡོན་
རྐྱང་མའི་བྱེད་ལས་ནི་རླུང་ནང་དུ་འཇུག་པ་སྡུད་པ་མྱ་ངན་ལས་འདས་པའི་རླུང་དུ་ཡོད་པས་རྩ་ཁའང་འོག་ཏུ་འཕྱར་བ་ཉིད་དེ། སྡོམ་འབྱུང་ལས། རླུང་ནི་འཁོར་བའི་སྟེང་དུ་བགྲོད། མྱ་ངན་འདས་
བས་འོག་ཏུ་བགྲོད། ཅེས་པ་ལྟར་རོ། །དེ་ལ་ཆོས་ཉིད་ཀྱི་དབུ་མ་ནི། ཡོད་ལ་རྫས་སུ་གྲུབ་པ་མ་ཡིན་པས་སྒྲ་གཅན་ཏེ། ཕྱི་ལྟར་དུ་དེའི་གདོང་མཇུག་གཉིས་ཀྱིས་ཉི་ཟླ་ཟ་བར་བྱེད་པས། ནང་ལྟར་དུ་

ཁམས་དཀར་དམར་གྱི་རང་བཞིན་ཨ་ཧཾ་གཉིས་དབུ་མའི་ཡས་མར་གྱི་སྣ་རྩེར་གནས་པའི་འབར་འཛག་གི་ཏིང་ངེ་འཛིན་གོམས་པ་ལས། དབུ་མར་རླུང་ཞུགས་གནས་ཐིམ་གསུམ་གྱི་བྱ་བ་བྱེད་
ཅིང་ཉི་མ་ཟླ་བའི་རང་བཞིན་ཁམས་དཀར་དམར་གཉིས། དབུ་མའི་ནང་དུ་རྒྱུན་མི་ཆད་དུ་འབབ་པར་བསྒོམ་པའི་བྱེད་པ་འཆིང་བ་ལ་ནུས་པ་ཐོབ་ན་ཕྱི་རོལ་དུ་ཉི་ཟླ་གཟས་འཛིན་པར་མི་ནུས་ཤིང་།
ཉི་མ་གཏོད་ལ་གནོན་པ་ན་རླུང་ལྟེ་བར་འཛིན་པའོ། །གནས་སྤྱི་དང་བྱེ་བྲག་གི་འཁོར་ལོ་སོ་སོར་རླུང་ཟིན་པས་ཐིག་ལེ་ཟིན། ཐིག་ལེ་ཟིན་པས་མི་འགྱུར་བའི་བདེ་བ་ཟིན་ཞིང་འཕེལ་བ་ལས་འཁོར་
ལོ་སོ་སོར་རླུང་སེམས་ལས་སུ་རུང། དུས་སྦྱོར་བཅུ་གཉིས་ཀྱི་རླུང་དག་པ་ལས་ཚོགས་སྦྱོར། མཐོང་སྒོམ་རྫོགས་དབུ་མ་ལ་རོ་རྐྱང་གི་མདུད་པ་ཉི་ཤུ་རྩ་གཅིག་ཡོད་པ་གྲོལ་ནས་ས་བཅུའི་རྒྱུན་
མཐར་རྟོགས་པའི་ཡེ་ཤེས་མངོན་པར་བྱང་ཆུབ་ཆེན་པོའི་ཁུ་རྡུལ་རླུང་གསུམ་གྱི་བག་ཆགས་ཕྲ་མོ་ལྷག་མ་འགགས་པས་འཛག་བདེའི་བག་ཆགས་སྤངས་ཏེ། སྐུ་གསུང་ཐུགས་ཡེ་ཤེས་རྡོ་རྗེ་དབྱེར་

༄༅། །མེད་མི་ཕྱེད་པ་སློབ་ལམ་མཐར་ཕྱིན་ནས་མི་སློབ་པའི་ལམ་དུ་སྐུ་བཞིའི་བདག་ཉིད་ཅན་དུ་སངས་རྒྱས་པ་སྟེ། དེ་ཡང་སྙིང་སྟོབས་བ་དག་པ་ལས་མཚན་དཔེ་རྫོགས་ཤིང་ཁ་སྦྱོར་གྱི་སྐུ་
ཞིང་དང་མཆོད་པར་བཅས་པ་སྐུ་རྡོ་རྗེ། རྡུལ་དེ་དམར་ཆ་དག་པས་བདེན་ཉིད་གཞོམ་མེད་ཀྱི་གསུང་རྣམ་པ་ཐམས་ཅད་པར་འཆར་བ་གསུང་རྡོ་རྗེ། མུན་པ་སྟེ་རླུང་དག་པས་བདེ་བ་ཆེན་པོའི་ཡེ་
ཤེས་དེ་ཁོ་ནས་རྣམ་པར་མི་རྟོག་བཞིན་དུ་ཇི་ལྟ་ཇི་སྙད་ཀྱི་ཆོས་ཐམས་ཅད་མཁྱེན་པ་ཐུགས་རྡོ་རྗེ། འགྱུར་བདེ་མྱོང་བའི་ཤེས་རིག་དག་པས་སེམས་ཉིད་མི་འགྱུར་བའི་བདེ་ཆེན་དུ་གྱུར་པ་ནི་བདེ་
བ་ཆེན་པོའི་སྐུ་ཡེ་ཤེས་རྡོ་རྗེ། དེའི་ཚེ་སྤྲོས་བྲལ་གྱི་ཡེ་ཤེས་རང་བཞིན་རྣམ་དག་མངོན་དུ་གྱུར་པའི་ཆ་ཆོས་ཀྱི་སྐུ་རྣམ་པ་ཐམས་ཅད་པ་དང་། དེ་གློ་བུར་རྣམ་དག་མཐར་ཐུག་པས་ཁྱད་པར་བྱས་པ་
རླུང་དབུ་མར་ཐིམ་པའི་སྒྲ་ཆོས་སྒོ་སྣ་ཚོགས་པར་འཆར་བ་ལོངས་སྐུ་དང་། བདེ་ཆེན་གྱི་ཐིག་ལེ་འགྱུར་མེད་ནི་ངོ་བོ་ཉིད་སྐུ་ཡིན་ལ། དེ་སེམས་ཅན་ལ་ཁྱབ་ཅིང་སྤྲོས་པའི་ཚུལ་གྱིས་གཞན་གྱི་

སྡུག་བསྔལ་སེལ་བར་བྱེད་པའི་ཐུགས་རྗེ་ནི་གང་འདུལ་གྱི་སྤྲུལ་སྐུ་མཐའ་མེད་པར་སྟོན་པར་མཛད་ཅིང་། རྩ་མདུད་གྲོལ་ནས་གཙུག་ཏོར་རྩེ་མོའི་ས་མཆོག་རྡོ་རྗེ་འཆང་གྲུབ་པའི་ཚུལ། ངེས་བརྗོད་
རྩེ་མོ་ལས། རོ་མ་རྐྱང་མ་ཀུན་འདར་མ། །མདུད་པ་འཁོར་བའི་འཁྲུལ་སྣང་སྟེ། །གྲོལ་བར་ཡེ་ཤེས་མྱ་ངན་འདའ། །ཞེས་སོ། །དེ་ཡང་རྡུལ་གྱི་དྭངས་མ་གཙུག་ཏོར་ནས་ནོར་བུའི་བར་ས་བཅུ་
གཉིས་སུ་བསྟན་པའི་བདེན་དོན་རྣམ་པ་བཅུ་གཉིས་དང་། དཀར་ཆའི་དྭངས་མ་ནོར་བུ་ནས་སྤྱི་བོའི་བར་དགའ་བ་བཅུ་དྲུག་གི་རིམ་པས་བརྟན་པའི་ཕྱིར་དེ་ཉིད་རྣམ་པ་བཅུ་དྲུག་ཟུང་དུ་འཇུག་པའི་
ངོ་བོ་སའི་ཡོན་ཏན་ཐུན་མོང་མདོ་སྡེ་ལས་བྱུང་བ་ཟག་མེད་ཀྱི་ཡོན་ཏན་སྡེ་ཚན་ཉེར་གཅིག་སོགས་དང་། ཐུན་མོང་མ་ཡིན་པ་ཁ་སྦྱོར་བདུན་ལྡན་ལ་སོགས་པ་མངའ་ཞིང་། ཡེ་ཤེས་རྒྱ་མཚོ་ཟད་
མི་ཤེས་དང། ཕྲིན་ལས་ནམ་མཁའ་དང་མཉམ་པ་རྒྱ་ཆེ་རྒྱུན་ཆད་མེད་པར་ལྷུན་གྱིས་གྲུབ་པའི་བདག་ཉིད་མངོན་དུ་གྱུར་པའི་མཐར་ཐུག་པ་ནི་མི་སློབ་པའི་ཟུང་འཇུག་ཡང་དག་རྫོགས་པའི་

༄༅། །སངས་རྒྱས་ཉིད་ཀྱི་གོ་འཕང་ཐོབ་པའོ། །ལམ་གྱི་གནས་སྐབས་སུ། བྱང་སེམས་ཞུ་བ་ལ་བརྟེན་ནས་དགའ་བཞིའི་སྐྱེད་ཚུལ་ནི། བྱང་སེམས་ཞུ་བས་གནས་སོ་སོར་སླེབ་པ་ན་ཡས་
བབས་ཀྱི་དགའ་བཞི་སྐྱེད་ཚུལ་ནི། རྒྱུད་རྡོ་རྗེ་ཕྲེང་བ་ལས། རྡོ་རྗེ་ལུགས་འབྱུང་བཤད་བྱ་སྟེ། བདེ་ཆེན་འཁོར་ལོ་སྤྱི་བོ་ལ། །དེ་ནི་དགའ་བ་བཤད་པ་ཡིན། །ལོངས་སྤྱོད་འཁོར་ལོ་མཆོག་དགའ་
དང་༑ ༑དགའ་བྲལ་ཆོས་ཀྱི་འཁོར་ལོར་གནས། །སྤྲུལ་བའི་འཁོར་ལོ་ལྷན་ཅིག་སྐྱེ། །དགའ་བ་ཉམས་སུ་མྱོང་བར་བྱེད། །ཅེས་གསུངས་ཏེ། བྱང་སེམས་སྤྱི་བོ་ནས་མགྲིན་པར་སླེབས་པ་ན་དགའ་
བ་དང་། མགྲིན་པ་ནས་སྙིང་གར་སླེབས་པ་མཆོག་དགའ། སྙིང་ག་ནས་ལྟེ་བར་སླེབས་པ་དགའ་བྲལ་དང་། ལྟེ་བ་ནས་གསང་གནས་ནོར་བུའི་རྩེར་སླེབས་པ་ན་ལྷན་ཅིག་སྐྱེས་པའི་དགའ་བ་སྐྱེ་ལ།
མས་བརྟན་གྱི་དགའ་བ་བཞིའི་སྐྱེ་ཚུལ་ཡང་། རྒྱུད་རྡོར་ཕྲེང་ལས། སྤྲུལ་པའི་འཁོར་ལོ་དགའ་བ་དང་། མཆོག་དགའ་ཆོས་ཀྱི་འཁོར་ལོ་གནས། །ལོངས་སྤྱོད་བྲལ་བའི་དགའ་བ་དང་། །ལྷན་ཅིག་

སྐྱེས་པའི་དགའ་བ་ཆེ། །ལུགས་ལྡོག་རིམ་པ་ཞེས་ནི་གསུངས། །མས་བརྟན་གྱི་དུས་སུ་ལྡོག་པ་སྤྱི་བོར་མ་བརྟན་གྱི་བར་དུ་མི་བརྟན་ལ། སྤྱི་བོར་བརྟན་ན་བརྟན་པར་གསུངས་ཏེ། དེ་ཉིད་ལས། དེ་
ནས་སྲོག་གི་སྟེང་དུ་ཡིད། །དེ་ཡི་མཐུན་པར་འབབ་པར་འགྱུར། །པདྨའི་ལྟེ་བའི་དབུས་གནས་པ། །གང་དེ་ཕྱི་ནས་བརྟན་གྱུར་པ། །དེ་ཚེ་མགོན་པོ་འགྲོ་མི་འགྱུར། །ཇི་ལྟར་བུ་ག་མེད་སྣོད་དུ། །ཆུ་
རྣམས་ཟད་པར་མེད་གནས་ལྟར། །དེ་ཚེ་བདེ་བར་བརྟན་པར་འགྱུར། །བརྟན་པའི་ལྷན་ཅིག་སྐྱེས་པས་དགའ། །དེ་ཕྱིར་སངས་རྒྱས་མི་ཟད་པ། །རྣལ་འབྱོར་པ་ཡིས་ངེས་པར་འཐོབ། །ཅེས་སོ། །
སྤྱིར་གཏུམ་མོ་བསྒོམ་པས་དྲོད་བསྐྱེད། དྲོད་ལ་བརྟེན་ནས་རྩ་ནང་གི་བྱང་སེམས་ཞུ། དེ་ཞུ་བས་བདེ་བ་སྐྱེ། བདེ་བར་བརྟེན་ནས་མི་རྟོག་པ་སྐྱེ་བར་གསུངས་ཀྱང་། ལམ་སྒོམ་སྟོབས་ཀྱི་གཏུམ་མོ་
འབར་བའི་དགོས་པ་ནི། ལྷན་ཅིག་སྐྱེས་པའི་ཡེ་ཤེས་སྐྱེད་པའི་ཆེད་ཡིན་ལ། དེ་སྐྱེ་བ་ལ་བྱང་སེམས་ཞུ་ནས་འབབ་པ། དེ་སྤྱིར་ལྟེ་བ་མན་ཆད་དུ་སླེབས་པ་ཞིག་དང་། ཁྱད་པར་ནོར་བུར་སླེབས་

༄༅། །ནས་ཕྱིར་ལ་མ་འཕོས་པར་རེ་ཞིག་གི་བར་དུ་གནས་པ་ཞིག་མེད་ན་ལྷན་སྐྱེས་མཚན་ཉིད་པ་མི་སྐྱེའོ། །ལྷན་སྐྱེས་རྫོགས་རིམ་པའི་བདེ་ཆེན་དུ་འཇོག་པ་ལ་ནི་རླུང་ཐིམ་པའི་དབང་གིས་
གནས་པ་ཞིག་དགོས་སོ། །མཉམ་གཞག་གི་སྐབས་སུ་བདེ་སྟོང་མི་རྟོག་པ་སྐྱོང་ལ་རྗེས་ཐོབ་ཏུ་སྤྱིར་ལྷན་ཅིག་སྐྱེས་པའི་དགའ་བ་སྐྱེས་ནས། དེ་ཡང་ལངས་པའི་དུས་སུ་རང་ཤུགས་ཀྱིས་ཀྱང་ཡུལ་
སྣང་བདེ་བར་འཆར་བ་ཞིག་འོང་མོད་ཀྱང་། རྗེས་ཀྱི་སྐབས་སུ་མཉམ་གཞག་གི་བདེ་སྟོང་གི་ཡུལ་སྣང་གང་ཤར་ཐམས་ཅད་ལ་རྒྱས་བཏབ་ནས་བསྒོམས་ན་བདེ་བར་འབར་བས་ཁྱད་པར་དུ་འགྱུར་
བས་དེ་ལྟར་བསྐྱང་ངོ་། །མ་རྒྱུད་བདེ་མཆོག་གི་རྫོགས་རིམ་ལ་ཟབ་ལམ་ནཱ་རོ་ཆོས་དྲུག་དང་། མ་རྒྱུད་ཕྱག་རྒྱ་བཞི་སོགས་སྔོན་དུ་ཅུང་ཟད་རྫོགས་རིམ་སྤྱིའི་སྐབས་སུ་བསྟན་པ་ལྟར། འདི་ཚིག་
ཟིན་གྱིས་ཉི་ཟླའི་སྒྲོན་མུན་ཧཾ་ཡིག་རི་བོང་ཞེས་པས་ལམ་གྱི་རྩ་བ་གཏུམ་མོའི་གདམས་པ་བསྟན། ལྷན་སྐྱེས་འཁོར་འདས་དབྱེར་མེད་ཅེས་པས་ལམ་གྱི་སྙིང་པོ་འོད་གསལ་གྱི་གདམས་པ་བསྟན།

སྒྱུ་འཕྲུལ་དྲ་བའི་སྐུ་རུ་ཞེས་པས་ལམ་གྱི་གཞི་མ་སྒྱུ་ལུས་ཀྱི་གདམས་པ་བསྟན་ཅིང་། དེ་གསུམ་ནི་གཙོ་བོ་ལུས་ལྟ་བུ་དང་། དེའི་ཡན་ལག་ཏུ་དྲོད་ཚད་རྨི་ལམ། སུན་མ་བར་དོ། བློ་ཆོད་འཕོ་བ་
གསུམ། གཏུམ་མོ་སྒྱུ་ལུས་འོད་གསལ་གསུམ་དུ་འདུ་བའི་ཚུལ་སྔོན་དུ་བསྟན་པ་ལྟར་ཤེས་པར་བྱས་ཏེ་ཆོས་དྲུག་ཉམས་སུ་བླངས་པས་མ་དག་སྐྱེ་ཤིའི་འཕྲང་ལས་གྲོལ་བ་ཡིན་ནོ། །དུས་འཁོར་
ལྟར་ན། ཀུན་མཁྱེན་པྲཛྙཱ་རསྨྲིའི་ཞལ་ནས། སོར་སྡུད་བསམ་གཏན་སྟོང་གཟུགས་འཆར་བ་དང་། །སྲོག་སྩོལ་འཛིན་པས་སྲོག་གནས་འགོག་པར་བྱེད། །རྗེས་དྲན་ཏིང་འཛིན་བདེ་ཆེན་བསྐྱེད་
པ་དེ། །སྦྱོར་དྲུག་ཆོས་ཀྱི་ཉམས་ལེན་གཙོ་བོ་ཡིན། །ཞེས་གསུངས་པ་ལྟར། དེ་ཡང་། དུས་འཁོར་རྩ་རྒྱུད་ལས། སོ་སོར་སྡུད་དང་བསམ་གཏན་དང་། སྲོག་སྩོལ་དེ་བཞིན་འཛིན་པ་དང་། །རྗེས་
སུ་དྲན་དང་ཏིང་ངེ་འཛིན། །སྦྱོར་བ་ཡན་ལག་དྲུག་ཏུ་འདོད། །ཅེས་པ་ལྟར། བསྒྲུབ་བྱ་ནི། དེ་བཞིན་བཤེགས་པའི་གསང་བ་གསུམ་དང་། སྒྲུབ་བྱེད་སྦྱོར་བ་ཡན་ལག་དྲུག་ཡིན་ལ། ཇི་ལྟར་སྒྲུབ་

༄༅། །ཚུལ་ནི། སོར་བསམ་གཉིས་ཀྱིས་དབུ་མ་སྦྱངས་ཤིང་རྡོ་རྗེའི་སྐུ་རྣམ་པ་ཐམས་ཅད་བསྒྲུབ། སྲོག་རྩོལ་གྱིས་དེར་རོ་རྐྱང་གི་རླུང་འཛུད་ཅིང་འཛིན་པས་དེ་བརྟན་པར་བྱས་པས་རྡོ་རྗེའི་
གསུང་རྣམ་པ་ཐམས་ཅད་བསྒྲུབ། རྗེས་དྲན་གྱིས་ཕྱག་རྒྱ་ལ་བརྟེན་ནས་བྱང་སེམས་ཞུ་བ་དེ་ཟག་བྲལ་གྱིས་ནང་དུ་བཟུང་བའི་འགྱུར་མེད་ཀྱི་བདེ་བ་དང་། ཏིང་ངེ་འཛིན་གྱིས་དེ་ཉིད་ཁ་སྦྱོར་ཏེ་
གཟུགས་ཀྱི་སྐུ་དང་དབྱེར་མེད་དུ་བྱས་པས་བདེ་སྟོང་ཟུང་འཇུག་རྡོ་རྗེའི་ཐུགས་རྣམ་པ་ཐམས་ཅད་པ་སྒྲུབ་པའོ། །གཞན་ཡང་སོར་བསམ་གཉིས། སྐུ་རྡོ་རྗེའི་རྣལ་འབྱོར་བསྙེན་པའི་ཡན་ལག
སྲོག་སྩོལ་འཛིན་པ་གཉིས་གསུང་རྡོ་རྗེའི་ཉེར་སྒྲུབ་ཀྱི་ཡན་ལག རྗེས་དྲན་ཐུགས་རྡོ་རྗེའི་རྣལ་འབྱོར་སྒྲུབ་པའི་ཡན་ལག ཏིང་འཛིན་ཡེ་ཤེས་རྡོ་རྗེའི་རྣལ་འབྱོར་སྒྲུབ་ཆེན་གྱི་ཡན་ལག་སོར་
བསམ་གཉིས་གཟུགས་སྒྲུབ་ཀྱི་ཡན་ལག སྲོག་འཛིན་སྲོག་སྒྲུབ་ཡན་ལག་རྗེས་དྲན་བདེ་བ་སྒྲུབ་པའི་ཡན་ལག ཏིང་ངེ་འཛིན་བདེ་བ་གྲུབ་པའི་ཡན་ལག་ཅེས་ཀྱང་བྱའོ། །དེ་ཡང་། དུས་ཞབས་

སྙན་རྒྱུད་ལས། ཀུན་ལ་དྲུག་དྲུག་ཤེས་བྱ་སྟེ། །ཞེས་གསུངས་པ་ལྟར། ཡན་ལག་དྲུག་པོ་རེ་རེ་ལའང་། ངོ་བོ་༡ངེས་ཚིག་༢དབྱེ་བ་༣དང་། །རིགས་བདག་༤བསྐྱང་ཐབས་༥འབྲས་བུའི༦། །ཞེས་
དོན་ཚན་དྲུག་དྲུག་གི་སྒོ་ནས་གཏན་ལ་འབེབས་ཚུལ་ལ་སོགས་རྒྱས་པར་པྲཛྙཱ་རསྨིས་མཛད་པའི་ཁྲིད་རིམ་སྣ་ཚོགས་སྐོར་བསྙེན་སྒྲུབ་ཡན་ལག་བཞི་ཡི་རྣམ་གཞག་ཏུ་རྒྱས་པར་གསུངས་པ་ལ་གཟིགས་
འཚལ། བསྲུང་བྱའི་དམ་ཚིག་ལ། ཁྱད་པར་གྱི་དམ་ཚིག་ཉི་ཤུ་ནི། གཅན་གཟན་རྒྱལ་པོ་སེང་གེ་མི་བསད༡། ཅེས་སློབ་དཔོན་ལ་མི་བསྡོ། རིན་པོ་ཆེའི་ཟ་མ་ཏོག་གི་ནང་དུ་དུག་མི་གཡོ༢། ཅེས་
སློབ་དཔོན་གྱི་ཡུམ་ལ་མི་སྤྱད། རིན་པོ་ཆེའི་ལྕགས་ཕྲན་མི་བྲེགས༣། ཞེས་དད་པ་ཅན་གྱི་ཚོགས་དང་དུས་མཆོད་མི་བཅག གངས་ཀྱི་ཞུན་ཆུ་ཁོལ་མ་མི་འཐུང་༤། ཞེས་པ་དཀོན་མཆོག་གི་
དཀོར་དང་། བླ་མའི་དཀོར་རྫས་ལ་མི་སྤྱད། པདྨའི་ཟེའུ་འབྲུ་ཁ་མི་དབྱེ༥། ཞེས་མཆེད་ཀྱི་ཡུམ་ལ་མི་སྤྱད། སྣོད་བུག་རྡོལ་དུ་བཅུད་མི་བླུགས༦། ཞེས་གཟུང་མ་མཚན་ངན་ལ་མི་སྤྱད། མུ་

༄༅། །སྟེགས་པའི་རྫས་མི་འཆང་༧། ཞེས་སློབ་མ་ངན་པ་དང་བཀྲ་མི་ཤིས་པའི་རྫས་མི་འཆང་། ཤེལ་སྣོད་དཀར་པོ་འདམ་དུ་མི་འཇུག་༨ ཅེས་པ་ཤེས་རབ་ཅན་གྱི་གང་ཟག་སྨོད་པར་མི་བྱེད།
སེང་གེའི་འོ་མ་སྣོད་ངན་དུ་མི་༩བླུགས། ཞེས་སྔགས་ཀྱི་དབང་ཆོས་དམ་ཉམས་ལ་མི་བཤད། ཡིད་བཞིན་ནོར་བུ་མི་བསྲིག༡༠ ཞེས་གསང་སྔགས་ཀྱི་བཀའ་ལས་ལོག་སྟེ་ཐེག་དམན་དུ་མི་འཇུག
བྱ་ཁྱུང་གི་གཤོག་པ་མི་བཅག༡༡ཅེས་ཐབས་ཤེས་བསྐྱེད་རྫོགས་ཡ་མི་བྲལ། གནམ་ལྕགས་ཨུར་མོ་ས་ལ་མི་བསྡེབ༡༢། ཅེས་རྣལ་འབྱོར་བའི་ནང་དུ་དམེ་མི་བྱ། སྟག་གཟིག་རོལ་པའི་ཟས་ལྷག་མི་
ཟ༡༣། ཞེས་དམ་ཉམས་དང་ཡུགས་སའི་ཟས་མི་ཟ། རྡོ་རྗེའི་གཏམས་པའི་བྲག་མི་གཤགས༡༤། ཞེས་སློབ་དཔོན་གྱི་བཞུགས་གདན་མི་འགོང། མུན་པ་སེལ་བའི་སྒྲོན་མེ་མི་བསད༡༥། ཅེས་
བསྐྱེད་རྫོགས་བསྒོམ་དུས་བྱིང་རྨུགས་སྤངས། རྡོ་རྗེའི་ར་བའི་སྒོ་མི་ཧྲལ༡༦། ཞེས་སྒྲུབ་པ་པོའི་མཚམས་མི་ཧྲལ། རྡོ་རྗེའི་ལམ་བར་མི་གཅོད༡༧། ཅེས་སྔགས་ཀྱི་འཛབ་རྒྱུན་མི་བཅད། རྒྱལ་པོའི་

བཀའ་རྟགས་ཀྱི་ཕྱག་རྒྱ་མི་སྦྱིན༡༨། ཞེས་སྒྲུབ་རྫས་མི་ལ་མི་སྦྱིན། རྡོ་རྗེའི་མཁའ་རྫོང་རྨངས་ནས་མི་བཤིགས༡༩། ཞེས་རྩ་བ་དང་ཡན་ལག་གི་དམ་ཚིག་ཉམས་པར་མི་བྱ། ནོར་བུ་རིན་པོ་ཆེ་རྒྱལ་
མཚན་གྱི་རྩེ་མོ་ནས་མི་འབེབས༢༠། ཞེས་སློབ་དཔོན་ལ་མ་གུས་པ་སྤངས་ཤིང་སྤྱི་བོར་བསྒོམས་ལ་མོས་གུས་ཆེན་པོས་གསོལ་བ་འདེབས་པའོ། །དགྲ་བཞི་འདུལ་བ། བཅས་ཀ་འགྱུར་བའི་དགྲ༡།
ནོར་བས་བར་ཆད་དགྲ༢། འབྲས་བུ་འཕྲོགས་པའི་དགྲ་༣། ནོར་མཆོག་འཕྲོགས་པའི་དགྲ་དང་བཞིའོ༤། །བདུད་ལྔ་སྤངས་པ་ནི། རྣམ་རྟོག་འཁྲུགས་པའི་བདུད༡། བཏང་སྙོམ་ལེ་ལོའི་བདུད༢། ལོངས་
སྤྱོད་འདུ་འཛིའི་བདུད་༣། ཚིག་རྩུབ་མཚོན་ཆའི་བདུད༤། ཁྲོ་གཏུམ་ངང་ཐུང་གི་བདུད་༥དང་ལྔའོ། །ལྟ་བའི་དམ་ཚིག་ལ། ཁམས་གསུམ་ཞིང་དུ་བསྒྱུར༡། དུག་གསུམ་བདུད་རྩིར་བསྒྱུར༢། འཁོར་བ་
གནས་བསྒྱུར། ༣སྲིད་གསུམ་ཡོངས་གྲོལ་དུ་ལྟ་བའོ། །རྩ་ལྟུང་བཅུ་བཞི་ནི། སྡོམ་གསུམ་རྣམ་ངེས་ལས། སློབ་དཔོན་རྣམ་གསུམ་༼ རྒྱུད་གྲོལ་དབང་མན་ངག༽ སྙིང་ནས་སྨོད་པ་དང་། །བརྙས་

༄༅། །དང་ཐུགས་དཀྲུགས་ལྟུང་བའི་སྒོ་ཀུན་ལས། །ཤིན་ཏུ་ལྕི་ཕྱིར་འདི་ཉིད་དང་པོར་བཤད། །བླང་དོར་གནས་སྟོན་བདེ་བར་གཤེགས་པའི་བཀའ། །བླ་མས་གསུངས་ཤིང་རང་གིས་གོ་
བཞིན་དུ། །ཁྱད་གསོད་མི་མཐུན་སྤྱོད་འབྲེལ་བཀའ་འདས་གཉིས། །སྤྱི་༼སེམས་ཅན་ཐམས་ཅད་བསྟན་ཞུགས་༽ རིང་ཉེ་དང་༼སྔགས་ཞུགས་༽ ནང་འདྲེས་༼བླ་མ་དང་དཀྱིལ་འཁོར་གཅིག་ལ་བརྟེན་༽ སྤུན་ལ་ཁྲོས། །འཁོན་
འཛིན་ཕྲག་དོག་བརྙས་སོགས་གསུམ་པའོ། །སེམས་ཅན་བདེ་བ་ཀུན་དང་བྲལ་ན་བསམ། །སྙིང་ནས་བྱམས་པ་བཏང་བ་བཞི་པའོ། །འདོད་ཆགས་སེམས་ཀྱི་གནས་སྐབས་མ་ཡིན་པར། །གསང་༡ 
ཤེར་དབང་༢རོ་མཉམ་༣ལྷ་མཆོད་༤བརྒྱུད་སྤེལ༥་བདུད་རྩི་རིལ་བུ་༦འཆི་བརྟག་དང་བདུན༧། བསམ་བཞིན་ཁུ་བ་འབྱིན་དང་སེམས་ཅན་ལ། །བྱང་ཆུབ་སེམས་བསྐྱེད་བཏང་བ་ལྔ་པ་ཡིན། ལམ་
འཚོལ་མུ་སྟེགས་ལམ་ཞུགས་ཉན་རང་དང་། །ལམ་ཆེན་ཐེག་ཆེན་གྲུབ་མཐར་སྨོད་ན་དྲུག །སྣོད་དང་༼མི་ཕོག་སྲེད་ཅན་དང་༽ ཆོ་ག་མ་བྱས་༼བུམ་དབང་མ་ཐོབ་༽ མ་རྫོགས་༼མཆོག་དབང་གསུམ་༽ དང་། ཉམས་༼རྩ་

ལྟུང་བྱུང་བ་༽དང་ཟབ་མོས་འཇིགས་༼ཉན་རང་༽ལྔར་གསང་སྒྲོགས་བདུན། །ཕུང་ལྔ་སངས་རྒྱས་ལྔ་ལ་བརྙས་པ་ཡིས། །སྨོད་དང་གདུང་བ་བསྐྱེད་ན་བརྒྱད་པ་ཡིན། །གཞི་ལམ་འབྲས་བུའི་རང་
བཞིན་དག་པ་ལ། །དཀྲི་བར་ཐེ་ཚོམ་ཟ་བར་དགུ་པར་བཤད། །བསྒྲལ་བའི་ཞིང་བཅུ་ཚང་བ་ནུས་བཞིན་དུ། །མི་སྒྲོལ་བ་དང་བྱམས་པར་བྱེད་ན་བཅུ། །མིང་སོགས་བྲལ་དོན་དམ་བདེན་པ་ལ་
དངོས་དང་དངོས་མེད་རྟོག །རྟོག་གེས་འཇལ་བར་བྱེད་པ་བཅུ་གཅིག་པའོ། །དད་༼དང་འདོད་ཡིད་ཆེས་༽གསུམ་ལྡན་པའི་སེམས་ཅན་སྐབས་མི་དབྱེ། །སེམས་མི་བསྲུང་དང་བསླུ་བ་བཅུ་གཉིས་པ། 
སྐབས་༼སྔགས་སྤྱོད་སྐབས་༽བབས་ཡོ་བྱད་ལོངས་སྤྱོད་དམ་ཚིག་རྫས། །དུས་ཚོད་འབྲེལ་ཀྱང་མི་བསྟེན་བཅུ་གསུམ་པ། །སྤྱི་༼ཆབ་གཅིག་གམ་༽དང་བྱེ་བྲག་ལ་ལྟོས་ཤེས་རབ་མ། །ངོས་ལྐོག་སྙིང་ཚིམ་
སྨད་གོ་བཅུ་བཞི་པ། །ཞེས་སྔགས་བླ་མེད་ཀྱི་རྩ་ལྟུང་བཅུ་བཞི་པའོ། །རྣམ་ངེས་ལས། དུས་ཀྱི་འཁོར་ལོའི་བརྟུལ་ཞུགས་ཉེར་ལྔ་ནི། །གསོད་རྫུན་རྐུ་དང་འདོད་ལོག་ཆང་འཐུང་བ། །སྤང་བྱ་བསླབ་

༄༅། །པའི་གཞི་ལྔ་ཞེས་སུ་བཤད། །ཆོ་ལོ་ཁ་ན་མ་ཐོའི་ཟས་ཟ་དང་། །ངན་ཚིག་འབྱུང་པོ་ལྷ་མིན་ཆོས་སློབ་པ། །རྣམ་པ་ལྔ་ནི་བྱ་བ་མིན་ལྔའོ། །བ་ལང་བྱིས་པ་སྐྱེས་པ་བུད་མེད་དང་། །མཆོད་
རྟེན་བསྣུན་སོགས་གསོད་པ་ལྔ་རུ་གྲགས། །དགེ་གྲོགས་རྗེ་བོ་སངས་རྒྱས་དགེ་འདུན་དང་། །བླ་མར་ཁོང་ཁྲོ་སྒོམ་རྣམས་འཁུ་བ་ལྔ། །གཟུགས་སྒྲ་དྲི་རོ་རེག་བྱ་ཡུལ་ལྔ་ལ། །མིག་དང་རྣ་བ་སྣ་ལྕེ་
ལུས་དབང་ལྔ། །ཞེན་པར་མི་བྱེད་བརྟུལ་ཞུགས་ཉེར་ལྔའོ། །ཞེས་པས་ལེགས་པར་བསྟན་ཏོ། །གསུམ་པ་རྫོགས་པ་ཆེན་པོ་ཨ་ཏི་ཡོ་གའི་ལམ་དུ་སྨོན་པ་ལ་སྨིན་གྲོལ་གཉིས་ལས། དང་པོ་ནི། དོན་
གྱི་ལྷན་ཅིག་སྐྱེས་པའི་ཡེ་ཤེས་ནི། །ཞེས་རྐང་བ་གཅིག་གིས་བསྟན་ལ། དེ་ཡང་བསྐྱེད་པ་མ་ཧཱ་ཡོ་གའི་སྐབས་སུ་རིམ་པ་བཞི་པའི་དོན་གྱི་འོད་གསལ་རྫོགས་པ་ཨ་ནུ་ཡོ་གའི་སྐབས་སུ་བདེ་སྟོང་
ལྷན་ཅིག་སྐྱེས་པའི་ཡེ་ཤེས་གང་ཡིན་དེ་ནི། ཨ་ཏི་ཡོ་ག་རྡོ་རྗེ་སྙིང་པོའི་སྐབས་སུ་ཡེ་གྲོལ་ཀ་དག་གི་ལྟ་བ་ཞེས་བྱ་སྟེ། སྦྱངས་པ་སྔོན་སོང་གི་དབང་པོ་རབ་ཏུ་གྱུར་པ་ལ། ལྟ་སྒོམ་གྱི་མཁྱེན་པ་དང་

ལྡན་པའི་བླ་མ་རྡོ་རྗེ་སློབ་དཔོན་གྱི་དབང་གསུམ་པའི་དཔེའི་ཡེ་ཤེས་ལ་ལྟོས་མི་དགོས་པར་ཐོག་མ་ནས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་འཇུག་རུང་བའི་སྐལ་ལྡན་ལ་རྫོགས་པ་ཆེན་པོ་
རིག་པའི་རྩལ་དབང་བསྐུར་བ་སྟེ། སློབ་དཔོན་འཇམ་དཔལ་བཤེས་གཉེན་གྱིས་མཛད་པའི་འཇམ་དཔལ་སྒྱུ་དྲའི་ཁོག་དོན་ལས། ཟབ་པ་དོན་གྱི་དབང་མཆོག་ནི། །རིག་པའི་རྩལ་དབང་ཐོབ་
པ་སྟེ། །ཆོས་ཉིད་རྟོགས་པས་དབང་ཞེས་བྱ། །ཡེ་ཤེས་དབང་བསྐུར་ཅོད་པན་ཅན། །ཞེས་གསུངས་པ་ལྟར། བླ་མ་རྡོ་རྗེ་སློབ་དཔོན་གྱིས་ཚིག་དབང་གི་སྐབས་སུ་ཚིག་གིས་ངོ་སྤྲད་པ་ཉིད་ཡིན་ཏེ།
འདི་ལྟར་སྣང་སྲིད་སྣོད་བཅུད་ཀྱི་སྣང་བ་ཐམས་ཅད་སེམས་ཉིད་རང་བྱུང་གི་ཡེ་ཤེས་བརྗོད་བྲལ་ཆོས་ཀྱི་སྐུར་གཏན་ལ་ཕབ་ནས་བསལ་བཞག་མེད་པར་སྐྱོང་བ་སེམས་སྡེ་ལ། སེམས་དོན་ཨ་དོན་བཅོ་
བརྒྱད་ཀྱི་དབང་དང་། རང་བྱུང་གི་ཡེ་ཤེས་དང་དེ་ལས་ཤར་བའི་ཆོས་ཐམས་ཅད་ཡེ་གྲོལ་རང་དག་ཆོས་ཉིད་ཀུན་ཏུ་བཟང་མོའི་ཀློང་ལས་འགྲོ་ས་གཞན་མེད་པར་གཏན་ལ་ཕབ་ནས་ཆོས་ཉིད་དམིགས་

༄༅། །མེད་བྱ་རྩོལ་དང་བྲལ་བའི་ངང་དུ་སྐྱོང་བ་ཀློང་སྡེ་ལ། ཀློང་སྡེ་རྡོ་རྗེ་ཟམ་པའི་དབང་དང་། སྤང་བླང་བྲལ་བ་ཟུང་འཇུག་གཉིས་སུ་མེད་པའི་ཡེ་ཤེས་ཀྱིས་འཁོར་འདས་ཀྱི་ཆོས་ཐམས་
ཅད་ཆོས་ཉིད་སྟོང་འཛིན་དང་བྲལ་བའི་ངང་དུ་སྐྱེལ་བའི་གནད་ཀྱིས་རིག་པ་ཆོས་ཉིད་ཀྱི་ཡུལ་མངོན་སུམ་དུ་ཤར་ནས། རང་རིག་ལུ་གུ་རྒྱུད་ཀྱི་སྐུར་སྨིན་ཅིང་གྲོལ་བར་བྱེད་པ་སྟེ། མན་ངག་གི་
སྡེའི་རྒྱུད་བཅུ་བདུན་གྱི་དབང་དང་ཁྱད་པར་མན་ངག་གི་སྡེ་ལ་ཕྱི་ནང་གསང་བ་ཡང་གསང་བཞི་ལས། ཡང་གསང་བླ་མེད་སྙིང་ཐིག་ལྟར། རྫོགས་པ་རང་བྱུང་ལས། སྤྲོས་བཅས་སྤྲོས་པ་མེད་པ་
དང་། །ཤིན་ཏུ་སྤྲོས་མེད་རབ་སྤྲོས་མེད། །དབང་ནི་རྣམ་པ་བཞི་ཡིས་ཀྱང་། །སྐལ་བ་ལྡན་པ་སྨིན་པར་བྱ། །ཞེས་པའི་དབང་བཞིས་རིམ་པ་ལྟར། ལུས་ངག་ཡིད་གསུམ་དང་ཤེས་བྱ་ལ་རྨོངས་
པའི་སྒྲིབ་པ་སྦྱོང་། སྐུ་གསུང་ཐུགས་དང་རང་བྱུང་འོད་གསལ་གྱི་ནུས་པ་འཇུག བསྐྱེད་རིམ་དང་གཏུམ་མོ་བསྒོམ་པ། བདེ་སྟོང་ཟུང་འཇུག་བསྒོམ་ཞིང་ཀ་དག་གི་ཡེ་ཤེས་རྟོགས་པ་དང་། མངོན་

སུམ་ལྷུན་གྲུབ་ཐོད་རྒལ་གྱི་དོན་ཉམས་སུ་ལེན་པ་བཞི་ལ་དབང་བ་ཡིན་ནོ། །འདི་ནི་དབང་གོང་མ་ཚིག་དབང་གིས་སྤྲོས་བཅས་སྤྲོས་མེད་རབ་ཏུ་སྤྲོས་མེད་ཤིན་ཏུ་སྤྲོས་མེད་ཅེས་ཕྱེ་བ་ཡིན་པས།
བླ་མེད་ཐུན་མོང་བའི་དབང་བཞི་དང་གྲངས་འདྲ་ཡང་དོན་མི་འདྲ་བར་ཤེས་དགོས། སྤྲོས་བཅས་སྤྲོས་མེད་གཉིས་བླ་མེད་དང་ཕྱོགས་མཐུན་ལ། ཕྱི་མ་གཉིས་ལ་མི་འདྲ་བའི་ཁྱད་པར་ནི་ཤིན་ཏུ་
སྤྲོས་མེད་ཀྱི་དབང་ལ་ཕྱི་ནང་གསང་བ་ཡོངས་རྫོགས་བཞི་སྟེ། དང་པོ་འཁོར་འདས་རུ་ཤན་འབྱེད་པ་དེ་ནི་ཕྱིའོ། །གཉིས་པ་ཡེ་ཤེས་ཉི་ཤུ་རྩ་ལྔ་ལ་སྤྱོད་པའི་དོན་དུ་མཎྜལ་ཕུལ་ནས་གསོལ་བ་གདབ་
པ་ལ་སོགས་དེ་ནི་ནང་དང་། གསུམ་པ་ནམ་མཁའ་ཕྱོགས་བཞི་ནས་སེམས་ཉིད་ཀྱི་སྒོར་འཇུག་པ་གསང་བ་དང་། བཞི་པ་ནམ་མཁའ་རྒྱ་ཆེ་བའི་སྒྲ་དབྱངས་ཀྱིས་མཐའ་དབུས་མེད་པར་མཚོན་པ་
ཡོངས་རྫོགས་སོ། །དེ་ནི་རྒྱུད་ཐལ་འགྱུར་ལས། ཤིན་ཏུ་སྤྲོས་པ་མེད་པ་ལ། །འཁོར་འདས་རུ་ཤན་གོ་ཆས་དབྱེ། །དེ་ཚེ་ནམ་མཁའི་མཚན་ཉིད་ལས། །ལུས་ངག་ཡིད་ཀྱི་སྒྲིབ་པ་སྤངས། །མཚན་

༄༅། །ཉིད་ཀྱི་ནི་ངེས་པར་བརྟགས། །གལ་ཏེ་སྤྱོད་པ་མ་དག་ན། །རང་རང་མཐུན་པའི་དགེ་བས་སྤྱད། །དབང་ནི་བརྡ་ལ་བརྟེན་པ་ཡི། །རང་རིག་གསལ་བའི་རང་ངོ་སྤྲད། །བརྡ་གྲོལ་མན་ངག་
མཁས་པས་སྤྱད། །ཅེས་སོ། །རབ་ཏུ་སྤྲོས་པ་མེད་པ་ལ། །ཕྱི་ནི་སྐུ་གསུམ་གྱི་འདུག་སྟངས་སྟོན་པའོ། །ནང་ནི་ལྟ་སྟངས་གསུམ་སྟོན་པའོ། །གསང་བ་དེ་གཉིས་བསྟུན་ནས་སངས་རྒྱས་ཀྱི་ཞིང་དུ་
སྤྱོད་པའོ། །ཡོངས་སུ་རྫོགས་པ་སོངས་ཤིག་ལ་སོགས་པའི་ཚིག་གིས་བརྡ་དོན་སྤྲད་པ་སྟེ། ཐལ་འགྱུར་ལས། རབ་ཏུ་སྤྲོས་པ་མེད་པ་ལ། །སེམས་ཀྱི་དཀྱིལ་འཁོར་སྒོ་ཕྱེ་ལ། །ལུས་ཀྱི་འདུག་སྟངས་
ངེས་པར་བརྩམས། །དེ་ལ་གོམས་ཏེ་གཟིགས་སྟངས་སྦྱངས། །མངོན་སུམ་རིག་པ་ལུང་གི་བརྡའོ། །ཞེས་པས་བསྟན་ཏོ། །གཉིས་པ་གྲོལ་བྱེད་ཀྱི་གདམས་པ་ལ། ཕྱི་སེམས་སྡེའི་གདམས་ངག་ལ་
སྨོན་པ་དང་། ནང་ཀློང་སྡེའི་གདམས་ངག་ལ་སྨོན་པ་དང་། གསང་བ་མན་ངག་སྡེའི་གདམས་ངག་གི་དོན་ལ་སྨོན་པ་དང་། རྫོགས་ཆེན་རང་ལམ་གྱི་འབྲས་བུ་ལ་སྨོན་པ་དང་བཞི་ལས། དང་པོ་ནི།

ཨ་ཏི་ཡེ་དག་རོ་མཉམ་ཆེན་པོ་ཉིད། །ནས། ཨ་ཏིའི་དགོངས་དོན་ཚུལ་བཞིན་རྟོགས་པར་ཤོག །ཅེས་ཤཱ་ལོ་ཀ་གསུམ་དང་རྐང་པ་གཅིག་གིས་བསྟན་ལ། དེ་ཡང་ལྟ་བས་ཐག་བཅད་པ། སྒོམ་པས་
ལ་བཟླ་བ། སྤྱོད་པས་འཕྲང་བསལ་བ། འབྲས་བུས་རེ་དོགས་སྤང་བའོ། །དང་པོ་ཐེག་རྩེ་རང་བཞིན་རྫོགས་པ་ཆེན་པོ་ལ་དབང་པོ་ཡང་རབ་ལ་ནང་སེམས་ཀྱི་ཁྱད་པར་གྱིས་ནང་གསེས་གྲུབ་མཐའ་
གསུམ་པའི་ཕྱི་སྐོར་ལུས་ལྟ་བུ་ཀུན་བྱེད་རྒྱལ་པོ་སོགས་སེམས་སྨད་བཅོ་བརྒྱད་སོགས་ཀྱི་དགོངས་པ་ནི་ཕྱི་རོལ་གཟུང་བའི་ཡུལ་རྨི་ལམ་ན་ཡུལ་སྣང་བ་ལྟར། རང་སེམས་ལས་གཞན་དུ་མེད་པར་
རང་སེམས་ཀྱི་རྣལ་དུ་བལྟ་བ་དང་། འཛིན་པ་ཡང་དེ་ལ་གཞན་དུ་མེད་དེ། དབང་པོ་དྲུག་གི་འཁྲུལ་ངོན་ཀུན་བརྟགས་ཀྱི་ཆོས་ཡིན་པས་བདེན་པ་མེད་པ་སྒྱུ་མའི་སྐྱེས་བུའི་དབང་པོ་མཚུངས་པ་བར་
གྱི་རྣམ་ཤེས་ཡུལ་ལ་འཇུག་པ་དྲུག་ཀྱང་ཐོག་མར་སྐྱེ་དང་མཐར་འགག་པའི་ཡུལ། ད་ལྟ་གང་དུ་གནས་པར་བརྟགས་ཤིང་རྩད་བཅད་ན་གང་དུའང་གདགས་གཞི་བྲལ་བ་ནམ་མཁའ་དང་འདྲ་བས།

༄༅། །ཐམས་ཅད་སེམས་ཉིད་རོལ་བ། གསང་བ་ཀུན་སེམས་ཀྱི་གཤིས་ལུགས་རང་བཞིན་གསལ་ལ་ངོ་བོ་རྣམ་པར་མི་རྟོག་རང་བྱུང་གི་ཡེ་ཤེས་བློ་འདས་ཆོས་ཉིད་ཀྱི་ངང་དུ་ཆོས་ཅན་
ཐམས་ཅད་རྫོགས་པར་ལྟ་བ་སེམས་ཉིད་ཀུན་བྱེད་རྒྱལ་པོ་ཡོངས་གྲུབ་ལ་བློ་བཅོས་མས་མ་རེག་པའི་གཉུག་མ་བྱང་ཆུབ་སེམས་ཀྱི་རང་བཞིན་དུ་ཐག་བཅད་པ་སྟེ། ཀུན་བྱེད་ལས། སངས་རྒྱས་སྐུ་
དང་ཡེ་ཤེས་ཡོན་ཏན་དང་། །སེམས་ཅན་ལས་དང་བག་ཆགས་ལ་སོགས་པ། །སྣང་སྲིད་སྣོད་བཅུད་བསྡུས་པ་ཐམས་ཅད་ཀུན། །བྱང་ཆུབ་སེམས་ཀྱི་ངོ་བོ་ཡེ་ནས་ཡིན། །ཞེས་པས་བསྟན། གཉིས་
པ་དེ་ལྟར་ལྟ་བས་ཐག་ཆོད་ནས་སྒོམ་པས་ཉམས་སུ་བླང་བ་ནི་དྭངས་ཤིང་མཐོ་བའི་གནས་དབེན་པར་ལུས་གནད་ཆོས་བདུན་དང་ལྡན་པས། ད་ལྟའི་སེམས་ཉིད་དྲི་མ་མེད་པ་ཡེ་སྟོང་ནམ་མཁའ་ལྟ་བུའི་
ངང་དུ་སྒོ་གསུམ་བྱ་རྩོལ་བྲལ་བར། རང་བབ་བཅོས་བསྒྱུར་མེད་པར་ལྷོད་ཀྱིས་གློད་དེ་བཞག་པས་གཞི་རང་གྲོལ་བ་བློས་བྱས་ཀྱི་འཛིན་པ་ཡེ་གྲོལ། གང་ལྟར་ཤར་ཡང་བསྐྱར་གྲོལ་གྱི་གཉེན་པོས་

བཅོས་སུ་མེད་པ་སེམས་ཉིད་ངང་དྭངས་ཕྱེད་པར་མཉམ་པ་ཆེན་པོར་ལ་བཟླ་སྟེ། ཀུན་བྱེད་ལས། ཇི་བཞིན་སྤྲོས་བྲལ་བདེ་བ་ཆེན་པོ་ལ། །སྒོ་གསུམ་མི་རྩོལ་བཅོས་ཤིང་དམིགས་མི་བྱེད། །ཡིད་
ལ་མི་བྱེད་མཚན་མའི་རྗེས་མི་འབྲང་། །རང་བྱུང་ཡེ་ཤེས་བདེ་བའི་དོན་ལ་བཞག །ཅེས་སོ། །གསུམ་པ་ནི། ཡུལ་གཟུགས་སྒྲ་དྲི་རོ་རེག་ཆོས་ཅིར་སྣང་ཡང་། ཡུལ་ཅན་ཆོས་ཉིད་རང་གྲོལ་གྱི་
རྒྱན་དུ་བྱེད་ཅིང་། ཆགས་སྡང་སོགས་དུག་ལྔའི་ངོ་བོར་ཅེར་གྱིས་བལྟས་པས། དེ་དག་སྐྱེས་ཙམ་ནས། སྐད་ཅིག་མ་ལ་རང་སར་གྲོལ་ནས་ཡེ་ཤེས་སུ་ཤར་བ་ཉོན་མོངས་རང་གྲོལ་གྱི་སྤྱོད་པ། ཚོགས་
དྲུག་གི་རྟོག་པ་ཐམས་ཅད་ཤར་ཙམ་ཉིད་ནས་མ་སྐྱེས་ལྷུན་གྲུབ་དཀྱིལ་འཁོར་གསུམ་དུ་རྫོགས་པར་ཤེས་པ་དྲུག་རང་གྲོལ་གྱི་སྤྱོད་པ་དགག་སྒྲུབ་ཞེན་ཡུལ་གྱི་འཛིན་ཞེན་དབྱིངས་སུ་སངས་ནས་
རེ་དོགས་ཀྱི་འཕྲང་ལས་བརྟུལ་ཞུགས་ལམ་སློང་གི་སྤྱོད་པ་གསུམ་ལམ་དུ་ཁྱེར་ནས་ལྟ་སྒོམ་ལ་བོགས་དབྱུང་ངོ་། །བཞི་པ་ད་ལྟའི་སེམས་ཉིད་ཀྱི་དབྱིངས་ཡེ་གྲོལ་གཞི་དང་རྩ་བ་བྲལ་བའི་ངོ་

༄༅། །བོ་ཉིད་སྐུ་ཡེ་ནས་འདུ་འབྲལ་མེད་པར་མ་བཙལ་རང་ལ་རྫོགས་པས། དེ་ལས་གཞན་དུ་སངས་རྒྱས་བསྒྲུབ་ཏུ་མེད་པས་དེ་ཉིད་ལྟ་སྒོམ་གྱིས་ཉམས་སུ་བླངས་ནས་མངོན་དུ་འགྱུར་བར་བྱ་སྟེ།
ཀུན་བྱེད་ལས། ངོ་བོ་ཉིད་ལས་གཞན་དུ་མ་སྒྲུབ་ཤིག །རང་ཉིད་ཡིན་གྱི་གཞན་དུ་མ་ཚོལ་ཅིག །བཙལ་ཀྱང་རྒྱལ་བས་དབྱིངས་ནས་རྙེད་མི་འགྱུར། །ཅེས་སོ། །དེ་ཡང་ཨ་ཏི་ཡི་སྒྲ་ལས་དྲངས་
ན་ཤིན་ཏུའམ། ཕུལ་དུ་བྱུང་བ་སྟེ་རྒྱུ་ལམ་དུ་བྱས་ནས་འབྲས་བུར་ད་གདོད་གྲོལ་དུ་འགྲོར་དགོས་པ་མིན་པ། གཤིས་ཡེ་ནས་དག་པས་ཡེ་དག་འཁོར་འདས་སྤང་བླང་དུ་མི་འབྱེད་པའི་རོ་མཉམ།
རྟོགས་བྱ་དེ་ལས་ལྷག་པ་མེད་པས་ཆེན་པོ། ཆོས་ཐམས་ཅད་ཀྱི་ཆོས་ཉིད་ཡིན་པས་ཉིད། སྟོང་ཆ་ཀ་དག་གི་ངོས་ནས་གང་ཡང་གྲུབ་པ་མེད་པས་ཡོད་མིན། སྣང་ཆ་ལྷུན་གྲུབ་ཀྱི་ངོས་ནས་འཁོར་
འདས་ཀྱི་འཆར་གཞི་བྱེད་པས་མེད་པ་མིན། བློས་བྱས་སྤྱོད་ཡུལ་ལས་འདས་པས་སྟོང་པ་མིན། རང་ངོ་ཀ་དག་ཏུ་གནས་པས་མི་སྟོང་བ་མིན། རང་བཞིན་གཉུག་མ་དོན་དམ་པའི་གཤིས་ལ་བློས་

གཞག་ན་གཞལ་བྱའི་ཡུལ་ལས་འདས་པས་ཐམས་ཅད་མིན། གཞི་ཡེ་གྲོལ་ཀ་དག་གི་དགོངས་པ་ཆོས་སྐུ་འགྲོ་བ་ཀུན་ལ་གནས་པས་མེད་པ་མ་ཡིན། དེས་ན་མ་དག་འཁོར་བའི་གནས་སུ་འཁྲུལ་
བཞིན་པའི་གནས་སྐབས་སུའང་། ཆོས་ཉིད་སངས་རྒྱས་སུ་གནས་པའི་འཁོར་འདས་གཉིས་མེད་ཟུང་འཇུག་ཆེན་པོར་གནས་སྟེ། དམིགས་བསམ་སྤྲོས་པ་ལ་འདས་ཤིང་དངོས་པོ་མེད་པས་རྟག་
པ་མ་ཡིན་ཏེ་རྟག་པ་མིན། སོ་སོར་རང་རིག་གི་ཡེ་ཤེས་ཀྱི་སྤྱོད་ཡུལ་ཡིན་པས་ཆད་པ་མིན། ཚིག་གི་སྨྲ་ཞིང་བློས་བསམ་པའི་ཡུལ་དུ་མ་གྲུབ་པས་ངག་ཚིག་གི་བརྗོད་པ་ལས་འདས་པ་དེ་ཇི་ལྟར་
ན༑ མིང་ཐམས་ཅད་བགྲོ་འདོགས་པ་ཡིན་པས་སྨྲ་བའི་ཡུལ་ལས་འདས། རྟོག་པ་ཐམས་ཅད་འཁྲུལ་པ་ཡིན་པས་བསམ་པའི་ཡུལ་ལས་འདས། སྒྲ་ཚིག་ཐམས་ཅད་དངོས་པོར་མེད་པས་བརྗོད་པའི་
ཡུལ་ལས་འདས། རྒྱུ་ཡིས་མ་བསྐྱེད་པའི་ངང་ལ་གནས་པས་ཡེ་ནས་རང་བཞིན་གྱི་གནས་པས་ངང་གནས། རྐྱེན་ལས་མ་བྱུང་བས་སམ་ཐོག་མ་མེད་པའི་དུས་ནས་གནས་པས་ཡེ་གནས། སྣང་སྲིད་

༄༅། །ཆོས་སྐུར་རྫོགས་པས་རྫོགས་པ་ཐེག་པ་ཐམས་ཅད་ཀྱི་རྩེ་རྒྱལ་ཡིན་པས་ཆེན་པོ་ནི་མཐའ་བརྒྱད་ཀྱི་སྤྲོས་པ་བྲལ་བས་ཀུན་མིན་སྣང་སྟོང་ཕྱོགས་རེ་ཙམ་ནས་གཞལ་ན་འཁོར་འདས་རང་
སར་བདེན་པར་མ་གྲུབ་པས་ཐམས་ཅད་མན། དོན་དམ་དཔྱོད་བྱེད་ཀྱི་བློ་ཡིས་གཞལ་ནས་རྣམ་པ་སྣ་ཚོགས་སུ་བཀོད་ཅིང་བརྟགས་ནའང་དྲན་བསམ་བརྗོད་པ་ལས་འདས་པ། རྣལ་མ་སྟེ་མ་བཅོས་
པའི་དོན་ཡིན་ལ་ཆོས་ཉིད་ཀྱི་ངོས་ནས་དགག་སྒྲུབ་ཀྱི་མཐའ་ཀུན་མིང་ཙམ་བཏགས་པ་ཙམ་ཡིན་པས་དོན་ལ་མ་རེག ཇི་ལྟར་སྣང་ཡང་ཞེན་པའི་འཁྲུལ་པའི་སྣང་བ་འདི་ཡང་སྒྱུ་མ་དང་རྨི་ལམ་ལྟར་
ཤར་བས་དགག་སྒྲུབ་བྲལ་བའི་འཛིན་མེད་དུ་ཝལ་ལེ་བ། ཚིག་གིས་མ་སྐྱེད་པར་ཡོངས་གྲུབ་ཆོས་ཉིད་ཀྱིས་ལྷ་སྔགས་ཡེ་ནས་ལྷུན་གྱིས་གྲུབ་པ། གང་དུ་ཇི་ལྟར་བརྟགས་ཀྱང་བསམ་བརྗོད་ཐམས་
ཅད་ལས་འདས་པའི་གནས་ལུགས་རང་བཞིན་སྤྲོས་པ་ཐམས་ཅད་དང་བྲལ་བ་གཞོན་ནུ་མ་ལ་པྲ་ཕབ་པ་ལྟར་སོ་སོ་རང་རིག་པའི་ཡེ་ཤེས་ཀྱིས་མཐོང་མེད་ཀྱི་ཚུལ་གྱིས་མཐོང་བ་སྟེ། །ཨ་ཏིའི་

དགོངས་དོན་ཟབ་མོ་མཆོག་གཟིགས་བླ་མ་དམ་པས་ཇི་ལྟར་ངོ་སྤྲད་པ་ངོ་ཤེས་རྩལ་རྫོགས་བརྟན་པ་ཐོབ་ནས་མ་ནོར་བ། ཇི་བཞིན་པ་ཚུལ་བཞིན་རྟོགས་པར་ཤོག་ཅིག་ཅེས་སྨོན་པའོ། །གཉིས་པ་ལ།
ལྟ་བ་ངོ་སྤྲོད་པ་སྒོམ་པ་ངང་བཞག་པ། སྤྱོད་པ་རང་གྲོལ་དུ་གཏོང་བ། འབྲས་བུ་མངོན་དུ་གྱུར་པ་དང་བཞིའོ། །དང་པོ་ནི། ཁྱད་པར་འོད་གསལ་རྡོ་རྗེ་སྙིང་པོའི་དོན། །རང་བཞིན་བབས་ཡིན་
སྟོང་པས་ཕན་ཅི་ཡོད། །ཅེས་རྐང་པ་གཉིས་ཀྱི་བསྟན་ལ། ཁྱད་པར་འོད་གསལ་རྡོ་རྗེ་སྙིང་པོ་ཀློང་སྡེའི་དོན་བསྟན། དེ་ཡང་འཁོར་འདས་ཀྱི་ཆོས་ཐམས་ཅད་ཆོས་ཉིད་ཀུན་ཏུ་བཟང་མོའི་མཁའ་ཀློང་
རྣམ་ཐར་གསུམ་ལྡན་གྱི་དབྱིངས་ནས་སངས་རྒྱས་པའི་དོན་ཁོང་དུ་ཆུད་ནས། དེ་གའི་ངང་ད་ལྟར་རང་བབས་ཀྱི་ཤེས་པ་ཕྱིར་མི་སྤྲོ། ནང་དུ་མི་བཟུང་། རང་བཞིན་རང་བབས་ཀྱི་ངང་དུ་ལྷོད་ཀྱིས་
གློད་ནས་བཞག་པས་མིང་འདོགས་དཔྱོད་པ་ཐམས་ཅད་དང་བྲལ་བར་འཆར་བ། དེ་གཉུག་མའི་ཡེ་ཤེས་རྫོགས་པ་ཆེན་པོ་ཡིན་པས་དེ་ལ་བློས་བྱས་གསར་བྱུང་དུ་བསྒྲུབ་པས། སྟོང་པས་ཕན་ཅི་

༄༅། །ཞིག་ཡོད་དེ་མེད་པས་བློས་བྱས་ཐ་སྙད་ཀྱིས་སྟོང་པས་ཕན་མ་བཏགས་པ་ཡེ་ཇི་བཞིན་གནས་ལུགས་རང་བཞག་ཏུ་མཐོང་བ་ཉིད་ལྟ་བའོ། །གཉིས་པ་ནི། སོ་མ་རང་བཞག་མ་བཅོས་རང་
ག་མ། །ཐ་མལ་ཤེས་པ་རང་གྲོལ་རྒྱལ་བའི་ལམ། །ཞེས་རྐང་བ་གཉིས། དེ་ལྟར་ལྟ་བས་གཏན་ལ་ཕབ་ནས་སྒོམ་པས་ཇི་ལྟར་ཉམས་སུ་ལེན་ཚུལ་ནི། དེ་ལྟར་རིག་པ་ཅེར་མཐོང་རང་གྲོལ་དུ་ཤེས་
པའི་ངང་དེ་ཉིད་མ་ནོར་བར་སྐྱོང་བ་ནི་སོ་མ། རང་དྭངས་རྒྱ་མཚོར་དྭངས་པ་ལྟ་བུའི་ཡེ་ཤེས་ལ་རང་བབས་སུ་འཇོག་པ་ནི་ངང་བཞག་པ་གཉེན་པོའི་བཅོས་བསྒྱུར་མི་བྱེད་པ་ནི་མ་བཅོས། རང༌
བབས་ཀྱི་རྩལ་ལས་གང་ཤར་གཤིས་སུ་གྲོལ་ནས་གཉུག་མའི་ངང་དེ་ཉིད་དུ་གནས་པ་ནི་རང་ག་མ་ཡིན་ལུགས་རྗེན་པར་འཇོག་པ་ནི་ཐ་མལ་ཤེས་པ། དེ་ཉིད་རང་ཤར་རང་གྲོལ་དུ་གནས་པའི་
རྒྱུན་བསྐྱངས་ནས་རྒྱལ་བའི་གོ་འཕངས་ཐོབ་ཅིང་། ས་ལམ་གཅིག་ཆོད་དུ་འགྱུར་བ་ནི་སྒོམ་པའོ། །གསུམ་པ་ནི། རང་གིས་རང་གྲོལ་གཉེན་པོས་བཅོས་མི་དགོས། །ནས། ཤར་གྲོལ་དུས་མཉམ་

ཡིན་ཏེ་སྔ་ཕྱི་མེད། །ཅེས་ཤཱ་ལོ་ཀ་གཅིག་དང་རྐང་བ་གཉིས་ཀྱིས་བསྟན། དེ་ལྟར་རང་གནས་རང་བཞག་གི་སྒོམ་པ་སྐྱོང་བའི་ཚེ། དགག་སྒྲུབ་དང་ཆགས་སྡང་གི་བློ་རྟོག་ཤར་ན། དེ་ཉིད་རང་
གྲོལ་དུ་གཏོད་པ་ལ་གྲོལ་ལུགས་ཀྱི་གནད་དྲུག་སྟེ། རང་གྲོལ་གཉེན་པོ་མེད་པའི་གནད་ཀྱི་སྦྲུལ་གྱི་མདུད་པ་རང་གིས་རང་གྲོལ་བ་ལྟར། གྲོལ་བས་གཞན་གྱིས་གྲོལ་བྱེད་ཀྱི་གཉེན་པོས་བཅོས་
མི་དགོས། ཡེ་གྲོལ་བསྐྱར་གཞི་མེད་པ་དེ། དེའི་གནད་ནམ་མཁའི་སྤྲིན་ཚོགས་རང་དེངས་པ་ལྟར་གདོད་མའི་ངང་ལ་གནས། ཅེར་གྲོལ་ངོ་བོ་མེད་པའི་གནད་དེ་ན་མི་ངོ་ཤེས་པ་དང་ངོ་ཤེས་
འཕྲད་པ་ལྟར་གྲོལ་བས་བདེན་པའི་བགྲོ་འདོགས་ཀྱིས་སྟོང་། རང་གྲོལ་སྙིང་བོ་མེད་པའི་གནད་ཁང་སྟོང་ཏུ་རྐུན་མ་ཞུགས་པ་ལྟར་གཉེན་པོ་གཞན་མེད་དེ་རྣམ་རྟོག་ལ་རྩིས་གདབ་མི་བྱ་བར་རང་
གར་བཞག་པ་དེ་ཉིད་ཀྱིས་རྐུན་མ་དང་ཁང་སྟོང་ལྟར་ཐོབ་ཤོར་མེད་པའོ། །འགྱུ་གྲོལ་རང་སར་དག་པའི་གནད་སྟོན་སྟེ་ཆུ་ལ་རི་མོ་བྲིས་པ་ལྟར་གྲོལ་བས་ལོག་རྟོག་གི་ཤེས་པ་སྐད་ཅིག་མའི་རྒྱུན་

༄༅། །མི་མཐུད་པ་མ་བཅོས་རྒྱུན་གྱིས་སྐད་ཅིག་མས་ཟིན་ནས་གྲོལ་བས་སོ། །ཤར་གྲོལ་དུས་མཉམ་པ་ཡིན་ཏེ། དེའི་གནད་ཆུ་ལ་རལ་གྲི་བསྣུན་པ་ལྟར་གྲོལ་བས་སྔ་ཕྱི་ཁྱད་མེད་པའོ། །དེ་ཡང་། །
མུ་ཏིག་ཕྲེང་བ་ལས། འགག་པ་མེད་པའི་རིག་པ་ལ། །འཁྲུལ་རྒྱུ་མེད་པས་ལྡོག་པ་མེད། །ཡེ་གྲོལ་ཡིན་པས་གཏན་ནས་འཕགས། །རང་གྲོལ་ཡིན་པས་ཡུལ་རྐྱེན་ཟད། །ཅེར་གྲོལ་ཡིན་
པས་སྣང་བ་དག །མཐའ་གྲོལ་ཡིན་པས་མུ་བཞི་འགགས། །གཅིག་གྲོལ་ཡིན་པས་དུ་མ་སྟོང་། །ཞེས་པས། དེ་ལྟར་སྤྱོད་པ་རང་གྲོལ་བསྟན་པའོ། །བཞི་པ་ནི། མ་བཅོས་རང་བཞག་རང་བབས་
ཀ་དག་ཀློང་། །ངོ་བོ་རང་བཞིན་ཐུགས་རྗེའི་དོན་རྟོགས་ཤོག །ཅེས་རྐང་པ་གཉིས་ཀྱིས་བསྟན་ལ། དེ་ལྟ་བ་མ་བཅོས་པར་རྟོགས། སྒོམ་པ་རང་བཞག སྤྱོད་པ་རང་བབས་སུ་ལྷོད་པའི་གནས་སྐབས་
ན་འབྲས་བུ་ཀ་དག་གི་ཀློང་དུ་གྲོལ་ཏེ། ངོ་བོ་སྟོང་བ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་ཀུན་ཁྱབ་སྤྲུལ་བའི་སྐུ་སྟེ། སྐུ་གསུམ་རང་གནས་ཀྱི་ཡེ་ཤེས་མངོན་དུ་གྱུར་པས། གང་ཟག་

མིའི་ལུས་ལ་དགོངས་པ་སངས་རྒྱས་སུ་དོན་རྟོགས་པ་འབྲས་བུའོ། །དེ་ལྟར་ལྟ་སྒོམ་སྤྱོད་འབྲས་བཞི་མཐར་ཕྱིན་པར་ཤོག་ཅེས་སྨོན་པའོ། །དེ་ལ་ཀློང་སྡེའི་སྒོམ་ཚུལ་བླ་མའི་དོན་བརྡ་བཞི་ཚང་བས་
དབང་ངང་གིས་རྫོགས་པ། བརྡ་བཞིའི་དོན་གསལ་བ། བདེ་བ། མི་རྟོག་པ། དབྱེར་མེད་པ་བཞི་རྒྱུད་ལ་ཤར་བས། གསལ་བ་སྤྲུལ་སྐུ། བདེ་བ་ལོངས་སྐུ་མི་རྟོག་པ་ཆོས་སྐུ། དབྱེར་མི་ཕྱེད་པ་
ངོ་བོ་ཉིད་སྐུ་སྟེ་སྐུ་བཞི་རང་ཆས་སུ་འགྲུབ་པའོ། །མདོར་ན། རྒྱུད་སྔ་མ་ལས། མ་ནོར་བ་ཡི་ཆོས་ཉིད་ལ། མ་བཅོས་གནས་ཤིང་མ་བྱས་གསལ། མ་འགགས་པ་ཉིད་ཡེ་ཤེས་ཀློང་། ཞེས་པ་ལྟར། ལྟ་
བ་མ་ནོར་པས་ཐག་བཅད། སྒོམ་པ་མ་བཅོས་པས་ཉམས་སུ་བླངས། སྤྱོད་པ་མ་བྱས་པས་བོགས་དབྱུང་། འབྲས་བུ་མ་འགགས་པས་ཉམས་སུ་མྱོང་བའི་ཀློང་ཆེན་པོ་བཞིས་བསྡུས་པ་སྟེ། དེ་བཞི་
པོའང་ཐ་མལ་གྱི་ཤེས་པ། གཉུག་མ་སོ་མ་ལྷུག་པ་བཞི་སྟེ། ཐ་མལ་གྱི་ཤེས་པ་ནི། སེམས་དང་བློ་ལས་མ་བྱུང་བ་ལ་ཟེར་ཏེ། བཟང་ངན་གྱི་བློས་མ་བསླད་པ་དེའོ། །གཟུགས་མ་ནི་བསམ་ཤིང་མ་

༄༅། །གཡོས་པ་ལ་ཟེར་ཏེ། ཡེ་གནས་ཀྱི་དོན་དེ་ལས་བྱས་པ་དང་བཅོས་པ་མེད་པའི་རང་ལུགས་མི་འགྱུར་བ་སྟོང་པའི་ངང་དེའོ། །སོ་མ་ནི་མ་བཅོས་ཤིང་མི་གཡོ་བའི་དོན་དུ་བསམ་དུ་
མེད་ཅིང་རང་སོ་ལ་གནས་པ་ལ་ཟེར་ཏེ། ལུས་སེམས་ཡོད་དུ་མ་ཚོར་པའི་གནས་ལུགས་རང་སོ་ལས་མ་གཡོས་ཤིང་མི་འགྱུར་བ་དེས་སོ། །ལྷུག་པ་ནི་བསམ་དུ་མེད་པའི་ཡེ་ཤེས་རྒྱ་ཆད་ཕྱོགས་
ལྷུང་མེད་པ་ལ་ཟེར་ཏེ་དེའང་མ་འགགས་གསལ་བས་རྒྱ་མ་ཆད། མི་དམིགས་པར་མི་རྟོག་པས་ཕྱོགས་སུ་མ་ལྷུང་། མ་ཞེན་པར་བདེ་བས་བདེ་གསལ་གཉིས་མེད་སྤྲོས་དང་བྲལ་བའོ། ལུང་ནི་ཡེ་
ཤེས་གསང་བ་ལས། ཐ་མལ་ཤེས་པ་འདི་ཉིད་ལ། །བསམ་པའི་སེམས་མེད་རང་བཞག་ཡིན། །ཞེས་དང་། གཞུག་མ་ནི། དེ་ཉིད་ལས། མ་བྱས་མ་བཅོས་ཡེ་ཡིན་པས། །མི་འགྱུར་ཡེ་ཤེས་གཉུག་
མའི་ངང་། །ཞེས་དང་། སོ་མ་ནི། དེ་ལས། བསམ་གྱིས་མི་ཁྱབ་དགོངས་པ་ནི། །ཤེས་པ་རང་བཞག་སོ་མ་ཉིད། །ཅེས་སོ། །ལྷུག་པ་ནི། དེ་ཉིད་ལས། གདོད་ནས་དག་གོ་ཆོས་ཀྱི་སྐུ། །བསམ་དུ་

མེད་ཅིང་སྒོམ་དང་བྲལ། །མ་བསམ་རང་བཞིན་ལྷུག་པའོ། །ཞེས་བཤད་དོ། །སྣང་བའི་རྐྱེན་ལ་སྐྱེ་མཆེད་ཀྱི་རྐྱེན་བཞིའི་གོལ་སྒྲིབ་ཤན་འབྱེད་ན། དེ་ངའི་སེམས་དེ་རང་དུ་རིག་ཅིང་རང་དུ་གསལ་
བ་ཅི་ཡིན་ཟེར་བས། རབ་རིབ་མེད་པ་གསལ་བའི་སྐྱེ་མཆེད་དུ་གོལ་ལོ། །དེར་གོལ་ན་ནམ་མཁའ་མཐའ་ཡས་སྐྱེ་མཆེད་ཀྱི་ལྷར་གོལ་ལོ། །ནམ་མཁའ་མཐའ་ཡས་སྐྱེ་མཆེད་ཀྱིས་ཀྱང་ཆོས་ཐམས་
ཅད་ནམ་མཁའ་ལྟ་བུའི་ངང་དུ་རིག་པ་རང་བཞིན་དུ་གསལ་བ་ཡིན་ནོ་སྙམ་དུ་བསྒོམ་པས་གོམས་པ་དེ་ཡང་དོ་ཧ་ལས། མདའ་བསྣུན་ན་རེ་ནམ་མཁའི་ཡིད་ཅན་ལ། །ཐར་བ་ནམ་ཡང་ཡོད་པ་མ་
ཡིན་ཅེས་ཟེར། །ཞེས་སོ། །དེ་ཡང་རིག་ཅིང་གསལ་བ་ལ་ཆགས་པ་སེམས་ཙམ་པ་ལ་འོང་པའི་ཉེན་ཡོད་དོ། །རྡོ་རྗེ་ཟམ་པ་འདི་ཡི་དབང་དུ་བྱས་ན་ཆོས་སྤྱི་དང་རང་གི་མཚན་ཉིད་ཀྱི་དོན་སེམས་
ཉིད་དངོས་པོ་གཤིས་ཀྱི་གནས་ལུགས་དེ་གསལ་ལ་ངོས་བཟུང་མེད་པ་ནམ་མཁའ་ལྟ་བུ་རང་ཉིད་དུ་རིག་ཅིང་རང་ཉིད་དུ་གསལ་བ། ནམ་མཁའ་ལྟ་བུར་རིག་ཅིང་གསལ་བ་འདི་ཡིན་ནོ་སྙམ་དུ་

༄༅། །འཛིན་པའི་བློ་མེད་པས། རབ་རིབ་གསལ་བར་འཛིན་པའི་བློ་དང་བྲལ་བས་ནམ་མཁའ་མཐའ་ཡས་སྐྱེ་མཆེད་ཀྱི་ལྷར་མ་གོལ་ལོ། །ཡེ་ཤེས་རྫོགས་པ་ལས། སེམས་ཉིད་ནམ་མཁའ་
ལྟ་བུ་ལ། ནམ་མཁའ་ལྟ་བུར་བསམ་དུ་མེད། །ཅེས་བཤད་དོ། །ཡང་ངའི་སེམས་ནི་མི་རྟོག་པ་གཅིག་ཡིན་ཟེར་ནས་མཐོང་ཐོས་མེད་པ་མི་རྟོག་པའི་སྐྱེ་མཆེད་དུ་གོལ། དེར་གོལ་ན་རྣམ་ཤེས་མཐའ་
ཡས་སྐྱེ་མཆེད་ཀྱི་ལྷར་གོལ། རྣམ་ཤེས་མཐའ་ཡས་སྐྱེ་མཆེད་ཀྱི་ལྷ་དེས་ཀྱང་སེམས་རྣམ་པར་ཤེས་པ་དེ་ལ་མཐའ་མ་གྲུབ་པའི་སྟོང་པ་དེ་ལ་མཐོང་བ་དང་ཐོས་པ་མེད་པ་ཡིན་ནོ་སྙམ་དུ་བསྒོམ་པས་
གོལ་ལ། མཐའ་མེད་དོ་སྙམ་པའི་འཛིན་ཞེན་དང་བཅས་པས་མཐའ་གང་ལའང་མི་གནས་པ་ཅིག་ཡིན་ནོ་སྙམ་དབུ་མ་པ་ལ་འོང་བའི་ཉེན་ཡོད་པ་ཡིན་སྐད། གདམས་ངག་འདིའི་དབང་དུ་བྱས་ན་
ཤེས་པ་གསལ་ཡང་ཡིད་ཀྱི་འགྱུ་བ་ཆད་ནས། བློའི་རྟོག་པ་ཅི་ཡང་མ་གནས་པ་ལ་རྟོག་པ་ཅི་ཡང་མེད་པ་ཅིག་རེད་སྙམ་པའི་བློའི་རྐྱེན་དང་བྲལ་བ། སེམས་ཉིད་གང་ལ་ཡང་མི་གནས་པས་རྣམ་

ཤེས་མཐའ་ཡས་སྐྱེ་མཆེད་ཀྱི་ལྷར་མ་གོལ་ལོ། །ཡེ་ཤེས་རྫོགས་པའི་ལེའུ་ལས། བྱང་ཆུབ་སེམས་ཀྱི་ཡེ་ཤེས་ནི། །རྣམ་ཤེས་དམིགས་པའི་ཡུལ་ལས་འདས། །བྱང་ཆུབ་སྙིང་པོར་གནས་པའི་
ཚེ། །ངོ་བོ་ཉིད་ནི་དམིགས་སུ་མེད། །ཡེ་ཤེས་ཀུན་བཟང་རྣམ་པར་དག །ཅེས་གསུངས་སོ། །ཡང་ངའི་སེམས་འདི་བདེ་བ་ཞིག་ཡིན་ཟེར་བས་ཟུག་རྔུ་མེད་པ་བདེ་བའི་སྐྱེ་མཆེད་དུ་གོལ་ལོ། །དེར་
གོལ་ན་ཅི་ཡང་མེད་པའི་སྐྱེ་མཆེད་ཀྱི་ལྷར་གོལ་ལོ། །སྡུག་བསྔལ་ཐམས་ཅད་དང་བྲལ་བ་བདེ་བ་ཆེན་པོ་ཞིག་ཡིན་ནོ་སྙམ་པ་སྟེ། གསང་སྔགས་པ་ལ་འོང་བའི་ཉེན་ཡོད་པ་ཡིན་སྐད་དོ། །གདམས་
ངག་འདི་ཡི་དབང་དུ་བྱས་ན་ལུས་ཡོད་དུ་མི་ཚོར་བའི་བདེ་བ་ལ་བདེའོ་སྙམ་དུ་འཛིན་པའི་བློ་མེད་དེ། ཟུག་རྡུ་མེད་པའི་བདེ་བའི་རྐྱེན་དང་བྲལ་བས་ཅི་ཡང་མེད་པའི་སྐྱེ་མཆེད་དུ་མ་གོལ་ལོ། །
དགོངས་འདུས་ལས། ཅི་ཡང་ཡིད་ལ་མི་བྱེད་ན། །གོལ་སར་ལྟུང་བར་ཅི་སྟེ་རུང་། །ཞེས་དང་། ཡེ་ཤེས་རྫོགས་པའི་ལེའུ་དགུ་པ་ལས། ཡིད་ལ་མི་བྱེད་རང་བཞག་ན། དྲི་མ་འཛིན་པ་རྣམ་པར་དག །

༄༅། །ཅེས་སོ། །ཡང་ངའི་སེམས་འདི་དབྱེར་མི་ཕྱེད་པ་ཞིག་ཡིན་ཟེར་ན་མི་ཕྱེད་པ་ཁྱབ་པའི་སྐྱེ་མཆེད་དུ་གོལ་ལོ། །དེར་གོལ་ན་ཡོད་མིན་མེད་མིན་སྐྱེ་མཆེད་ཀྱི་ལྷར་གོལ་ལོ། །གཉིས་
སུ་མེད་པ་དབྱེར་མི་ཕྱེད་པ་རྒྱ་ཆད་ཕྱོགས་ལྷུང་མེད་པ་ཞིག་ཡིན་ནོ་སྙམ་པ་དེ། ཕ་རོལ་ཏུ་ཕྱིན་པའི་ཕྱག་རྒྱ་ཆེན་པོ་ལ་འོང་བའི་ཉེན་ཡོད་དོ། །གདམས་ངག་འདིའི་དབང་དུ་བྱས་ན་གསལ་ལ་མི་
རྟོག་པ་བདེ་བ་གསུམ་ཚིག་ལ་ཐ་དད་ཀྱང་དོན་ལ་དབྱེར་མི་ཕྱེད། དབྱེར་མི་ཕྱེད་པའི་དུས་ན་དབྱེར་ཕྱེད་པའམ་མི་ཕྱེད་བྱ་བའི་བློའི་མཐའ་འམ་ཚིག་གི་མཐའ་ཟབ་ཅིང་ཕྲ་བ་ཙམ་མི་གནས་ཏེ་མ་ཞེན་
པས་རྣམ་པར་དག་པས་ན་མི་ཕྱེད་པ་ཁྱབ་པའི་སྐྱེ་མཆེད་དུ་མ་གོལ་བའོ། །ཡེ་ཤེས་གསང་བ་འཁོར་ལོའི་རྒྱུད་ལས། རྣམ་དག་དོན་འདི་མ་རྟོགས་ན། །རྩོལ་སྒྲུབ་འཛིན་པ་ཅི་སྤྱད་ཀྱང་། །འཁྲུལ་པའི་
བློ་ལ་ཞེན་པ་ཡིན། །ཞེས་བཤད་དོ། །ཡང་ཞེན་འཛིན་གྱི་བློ་གང་ཡང་མེད་ཟེར་ནས། དོན་དམ་པ་སྟོང་པ་ཉིད་དུ་རིག་ཅིང་རྟོག་པའི་ཡེ་ཤེས་དང་ཡང་མི་ལྡན། ཀུན་རྫོབ་ཙམ་དུ་སྣང་བའི་དངོས་

པོ་འདི་ཀུན་མ་འགགས་པར་ཡོད་པ་ཡང་། མེད་ངེས་པར་ཁྱད་དུ་བསད་ནས་ཁ་ལྟ་སྟོང་སྐད་ཅིག་བྱས་ནས། དོན་དམ་ཀུན་རྫོབ་གཉིས་ཀར་རིག་ཅིང་རྟོགས་པའི་གསལ་ཆ་བཀག་པས་ཀུན་རྫོབ་ཀྱི་
བདེན་པ་ཁྱད་དུ་བསད་པས་ངན་སོང་དུ་འགྲོ། དོན་དམ་པར་རིག་པའི་ཡེ་ཤེས་དང་མི་ལྡན་པས་ཐར་བ་མྱ་ངན་ལས་འདས་པ་མི་ཐོབ། བེམས་སྟོང་སྟོང་པ་ཕྱང་ཆད་དུ་གོལ་བའོ། །གདམས་ངག་
འདིའི་དབང་དུ་བྱས་ན། ཡེ་ནས་སུས་ཀྱང་མ་བྱས་མ་བཅོས་པའི་དོན། སེམས་ཉིད་དངོས་པོའི་གནས་ལུགས་ཆོས་བཞི་དང་ལྡན་པ་དེ་རང་གི་སེམས་ཉིད་དུ་རིག་ཅིང་། རང་གི་སེམས་ཉིད་དུ་
གསལ་བའི་ཡེ་ཤེས་རྒྱུན་མ་ཆད་པས་སྔ་ནས་མེད་པའི་སྟོང་པ་བེམས་སྟོང་ལུང་མ་བསྟན་ཕྱལ་ཆད་པར་མ་གོལ་ལོ། །རྡོ་རྗེ་ཟམ་པའི་རྒྱུད་ཡེ་ཤེས་གསང་བ་ལས། རང་གསལ་ཡེ་ནས་མ་བཅོས་པའི། །
དོན་དམ་ཤེས་པས་ཡེ་ཤེས་ཡིན། །ཞེས་གསུངས་སོ། །གསུམ་པ་ནི། ཤེས་རབ་རང་བྱུང་སྒྲོན་མའི་དབྱིངས་རུམ་ནས། །ནས། ཡིད་དཔྱོད་དང་བྲལ་མངོན་སུམ་མཐར་ཕྱིན་ཤོག །ཅེས་ཤྭ་ལོ་ཀ་།

༄༅། །གཉིས་ཀྱིས་བསྟན་ལ། དེ་ཡང་མན་ངག་གི་སྡེ་འདིར་ཡིད་དཔྱོད་ཀུན་ལས་འདས་ཤིང། ཆོས་ཅན་གྱི་སྣང་བ་ཐམས་ཅད་ཆོས་ཉིད་ཀ་དག་ཡོངས་གྲོལ་ཆེན་པོར་སྡུད་པའི་ཁྱད་པར་དུ་
འཕགས་པ་གནད་ཐོག་ཏུ་ཐེབས་པའི་མེ་བཙའ་ལྟ་བུ་གཞིར་གནས་རང་བཞིན་གྱི་འོད་གསལ། དབྱིངས་རིག་གཉིས་མེད་ཡེ་ཤེས་སྙིང་པོའི་ཚུལ་མངོན་སུམ་ལམ་དུ་བྱ་བ་ཁྱད་པར་འཕགས་པ་སྟེ།
ཨ་ཏི་བཀོད་པ་ཆེན་པོ་ལས། དེ་ཕྱིར་ངེས་གསང་རྒྱལ་པོ་འདི། །མུན་པ་ལས་ནི་མར་མེ་འམ། །གཅན་གཟན་རྣམས་ལས་སེང་གེ་བཞིན། །ཀུན་གྱི་ནང་ནས་ཁྱད་པར་འཕགས། །ཞེས་གསུངས།
དེ་ལ་སྤྱིར་དངོས་གཞི་ལེ་ལོ་ཅན་མ་བསྒོམ་པར་འཚང་རྒྱ་བའི་གནད་དབྱིངས་ལ་ལྟོས་ཏེ། སེམས་ཉིད་ཀ་དག་རྩ་བྲལ་དུ་ངོ་སྤྲད་པས་རིག་པ་རྗེན་ལ་ཕུད་སལ་སལ་བསྐྱངས་པས་འབད་མེད་དུ་གྲོལ་
བའི་ལམ་མཆོག་ཁྲེགས་ཆོད་དེ། སྒྲ་ཐལ་འགྱུར་རྩ་བའི་རྒྱུད་ལས། ཤེས་རབ་ཕ་རོལ་ཕྱིན་པའི་མཐའ། །སྣང་བ་ཐད་ཀར་གཅོད་ལ་འདུས། །ཞེས་སྟོང་པ་ཉིད་མཚན་མ་མེད་པ་སྨོན་པ་མེད་པ་

སྟེ༑ རྣམ་ཐར་སྒོ་གསུམ་གྱི་བདག་ཉིད་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་མཐར་ཐུག་པ་སོ་སོ་རང་རིག་པའི་ཡེ་ཤེས་ཀྱི་ཡུལ་དུ་གྱུར་པ། མཚན་གཞན་རྫོགས་པ་ཆེན་པོའི་གནས་ལུགས་
ཀྱི་དགོངས་དོན་མ་ནོར་བ་རང་རིག་སྟོང་གསལ་འདུས་མ་བྱས་པའི་ཡེ་ཤེས་སྐད་ཅིག་མ་རྗེན་པར་ངོ་འཕྲོད་ནས། བཅོས་བསྒྱུར་གང་ཡང་མ་བྱས་པ་རིག་པ་སོ་མ་འདི་སེམས་ལས་འདས་ཏེ། གཟུང་
འཛིན་རང་དག་ལ་སོང་ནས། སྣང་བ་ཐད་ཀར་ཆོད་པ་སོར་བཞག་ཏུ་སྐྱོང་བ་ཁོ་ན་ཡིན་ནོ། །ཐོད་རྒལ་ནི། བརྩོན་འགྲུས་ཅན་གྱིས་བསྒོམ་པས་འཚང་རྒྱ་བའི་གནད་སྒོ་ཡུལ་རླུང་རིག་གི་གནད་
གཅུན་པས། ལྷུན་གྲུབ་ཡེ་ཤེས་ཀྱི་རིག་གདངས་དབང་པོའི་མངོན་སུམ་དུ་ཤར་བ་ལ་གནད་དུ་གཟིར་བས་ལམ་ཐོད་རྒལ་དུ་བགྲོད་ནས། ཚེ་འདིའི་སྣང་ཞེན་གདོས་བཅས་ཨ་འཐས་འདི་བོར་ནས་སྐུ་
དང་ཡེ་ཤེས་ཀྱི་སྣང་བ་སྐུ་གསུམ་གྱི་ལམ་སྣང་རྒྱས་པར་འགྱུར་བའོ། །དེ་ལྟར་རྒྱུད་ལས། སོར་བཞག་ཁྲེགས་ཆོད་ཏིང་འཛིན་གྱིས། །གཟུང་འཛིན་འཁྲུལ་པ་ཟད་པར་བྱེད། །ལྷུན་གྲུབ་རིག་པའི་རྩལ་

༄༅། །སྦྱངས་པས། །སྐུ་དང་ཡེ་ཤེས་ཐོད་རྒལ་རྒྱས། །ཞེས་དང་། ངོ་སྤྲོད་སྤྲོས་པའི་རྒྱུད་ལས། འབད་མེད་རང་གྲོལ་ཚད་འཛིན་པ། །ཁྲེགས་ཆོད་ཐོད་རྒལ་གཉིས་སུ་བརྟགས། །ཅེས་སོ། ། །
དེ་ལ་སྔོན་འགྲོ་ཐུན་མོང་དང་ཐུན་མོང་མ་ཡིན་པ་དང་། རུ་ཤན་ཕྱི་ནང་ལུས་ངག་ཡིད་གསུམ་གྱི་སྔོན་འགྲོ་རྣལ་དབབ་སོར་གཞུག་སོགས་གནད་དུ་འགྲོ་པ་གལ་ཆེ་སྟེ། ཀུན་མཁྱེན་ལྔ་བ་ཆེན་པོས། །
གྲོལ་བྱེད་ཁྲིད་ཀྱི་རིམ་པ་ཐུན་མོང་དང་། ཐུན་མོང་མ་ཡིན་སྔོན་འགྲོ་མ་འཆུག་གནད། །ཅེས་སོ། །དངོས་གཞི་ཉམས་སུ་ལེན་པ་ལ། དེ་ཡང་འབད་རྩོལ་རྒྱུ་འབྲས་གྱི་ཆོས་ལ་མ་ལྟོས་པར་སྐུ་གསུམ་
ལམ་དུ་བྱེད་པ་ངེས་གསང་ཨ་ཏི་ཡོ་གའི་རྣལ་འབྱོར་པ་རྣམས་ཀྱིས། དོན་དམ་པའི་ཡིན་ལུགས་ཉམས་སུ་ལེན་པ་དངོས་དང་འདྲ་མཚུངས་ཀྱི་ཁྱད་པར་ཤན་འབྱེད་པ་ལ། དེ་ཡང་དབྱིངས་རིག་
གཉིས་སུ་འདུ་བས། དེ་ཡང་གཞི་ལམ་འབྲས་གསུམ་ཚུལ་གྱིས་འཆད་ན། གཞི་དབྱིངས་སྙིང་ག་ན་འོད་ལྔའི་ཕུང་པོ་ཡེ་ནས་རང་བཞིན་གྱི་གནས་པ་དང་། གཞིའི་རིག་པ་ནི་ལུ་གུ་རྒྱུད་ཀྱི་གདངས་

འོད་རྩ་ལ་གནས་པ་དེའོ། །ལམ་གྱི་དབྱིངས་ནི་འོད་ལྔའི་དྲ་བ་ལམ་གྱི་རིག་པ་ནི་དབྱིངས་སྣང་ལྷར་སྐུར་སྨིན་པའོ། །འབྲས་བུའི་དབྱིངས་ནི་ཀ་དག་གི་རང་སྣང་ནམ་མཁའ་སྤྲིན་མེད་པ་ལྟ་བུ་ལ་འབྲས་
བུའི་རིག་པ་ནི་ནང་གསལ་ཐིམ་ལ་མ་རྨུགས་པ་འཆར་གཞི་ཙམ་དུ་གནས་པའོ། །དེ་ལྟར་གཞི་དེ་ལས་གཞི་སྣང་གཡོས་པའི་སྐད་ཅིག་ལ་མ་རིག་པ་ཆུ་ལ་རི་མོ་བྲིས་པ་ལྟར་གཞི་ཐོག་ཏུ་གྲོལ་
བར་རྟོགས་པ་སངས་རྒྱས་དང་། མ་རིག་པ་ཆུ་མེར་བ་ལྟར་འཁྲུལ་རྐྱེན་གྱི་འབྱུང་ཁུངས་སུ་གྱུར་པ་མ་རྟོགས་པ་སེམས་ཅན་ཞེས་གཞི་གཅིག་ལ་ལམ་གཉིས་བྱས་པ་རིག་མ་རིག་གི་ཁྱད་པར་
ཡིན༑ ལམ་ཉམས་སུ་ལེན་པའི་དུས། འདྲ་མཚུངས་ཀྱི་སྐྱོན་བསལ་བ་ལ། ངོ་བོ་དབྱིངས་གཅིག་ལས་མ་འདས་ཀྱང་རིག་པའི་ཡིན་ལུགས་ཆུ་དང་འདྲ་བའི་རྩལ་ལས་སེམས་ཀྱི་འཆར་ཚུལ་ཆུ་བུར་དང་
འདྲ་བ་ཤར་དུས་སེམས་ལས་རིག་པ་མ་བྱུང་བས་རིག་པ་སེམས་ཀྱི་དབང་དུ་མ་གྱུར་པ་ཤེས་དགོས། རིག་པ་གཅིག་ལ་རང་རྩལ་ཤེས་རབ་ཕྱིན་ཅི་མ་ལོག་པ་གཟུང་འཛིན་ལས་གྲོལ་བ་ལ། ཡིད་

༄༅། །ནི་རྩལ་ཕྱིན་ཅི་ལོག་གཟུང་འཛིན་དུ་སྐྱེས་པ་སྟེ་འདྲ་གཞི་མཚུངས་ལ་དོན་མི་མཚུངས་པའི་ཁྱད་པར་ཤེས་དགོས། དབྱིངས་གཅིག་ལ་ཀུན་གཞི་ལུང་མ་བསྟན་གྱི་རྟོག་མེད་དང་། ཆོས་
སྐུ་ཡེ་ནས་སྤྲོས་པ་བྲལ་བའི་ངོ་བོ་གཉིས་ངོ་བོ་རྟོག་མེད་ཙམ་འདྲའོ་སྙམ་ཡང་འདྲ་བ་མ་ཡིན། ཀུན་གཞི་ལས་ཁྱད་ཆོས་དྲུག་གིས་གཞི་ལས་འཕགས་པ༡། རང་ངོར་སྣང་བ༢། རྟག་པར་གནས་པ་༣།
བྱེ་བྲག་ཕྱེད་པ༤། ཕྱེད་ཐོག་ཏུ་གྲོལ་བ༥། གཞན་ལས་མ་བྱུང་པ༦སྟེ་ཀུན་བཟང་ཁྱད་ཆོས་དྲུག་གིས་འཕགས་སོ། །འཁྲུལ་གྲོལ་གཉིས་གཞི་རིག་པའི་ངང་དུ་གཅིག་ཀྱང་། གཉིད་དུ་སོང་བ་དང་
སད་པ་ལྟ་བུའི་ཁྱད་པར་ཤེས་དགོས། རྟོགས་མ་རྟོགས་གཉིས་རིག་པར་གཅིག་ཀྱང་། འཁྲུལ་པའི་ཞེན་འཛིན་སངས་མི་སངས་ཀྱི་ཁྱད་པར་ཤེས་དགོས། ཤེས་རབ་དང་བག་ཆགས་གཉིས་རིག་
པའི་རྩལ་དུ་འདྲ་ཡང་སྤང་གཉེན་གྱི་ཁྱད་པར་རྩ་དང་མེ་ལྟ་བུར་ཤེས་དགོས། ཆོས་ཉིད་མ་བུ་ཞེས་པ་རིག་པ་མ་ལྟ་བུའི་གཞི་ལ་ཡེ་ཤེས་བུ་ལྟ་བུ་ཟུང་དུ་འཇུག་པ་སྟེ། དེ་ཡང་རིག་གདངས་སུ་

གཅིག་ཀྱང་གཞི་ལ་གནས་ཚེ་ཡེ་ཤེས་དང་། རྩལ་དུ་ཤར་བ་ལ་འོད་ཅེས་རྗོད་བྱེད་ལ་ཁྱད་འཇུག་པའི་རྒྱུ་མཚན་ཤེས་དགོས། མཉམ་བཞག་གི་རིག་པ་སྟོང་གསལ་དུ་གནས་པ་དང་། སེམས་རང་
སར་ལྷན་ནེར་གནས་པ་གཉིས་རང་བཞིན་གྱི་གནས་ཚུལ་འདྲ་ཡང་། རིག་པ་དྭངས་ལ་ཡུལ་མེད་དང་། སེམས་ཡུལ་ཅན་འཛིན་པས་བཅིངས་པའི་ཁྱད་པར་ཤེས་དགོས། སེམས་རིག་ཡུལ་ཐོག་
ཏུ་བསྒོམ་པའི་རྗེས་ཐོབ་ལ་སེམས་རྟོག་མེད་དང་། རིག་པ་རྟོག་མེད་གཉིས་མི་རྟོག་པར་འདྲ་ཡང་། རིག་པ་ཟང་ཐལ་ཡུལ་ལ་འཇུག་པའི་རྒྱུ་མེད་པ་དང་། སེམས་ཡུལ་ཐོག་ཏུ་ལྷན་ནེར་སྡོད་པའི་
ཁྱད་པར་ཤེས་དགོས། རིག་པ་རང་གནས་ཀྱི་བསམ་གཏན་དང་། རྩ་རླུང་འཛིན་རྩོལ་གྱི་བསྒོམ་པ་གཉིས་ཡིད་རྩེ་གཅིག་ཏུ་གནས་ཚུལ་འདྲ་ཡང་། རང་བབ་ཀྱི་བསམ་གཏན་ནི་ཆོས་ཉིད་ཀྱི་རླན་
དང་བཅས་བརྟག་ཏུ་ཡོད་ལ། རྩ་རླུང་གི་སྒོམ་པ་ནི་བྱིང་རྒོད་ཤས་ཆེ་བ་རྩོལ་བའི་རྐྱེན་ཁ་ན་ཡོད་པའི་ཁྱད་པར་ཤེས་དགོས། རིག་པ་རང་ཤར་ཡུལ་ལ་སྣང་བ་དང་། རྣམ་རྟོག་རང་གར་ཤོར་བ་

༄༅། །གཉིས་ཡུལ་ལ་འཕྲོ་ཚུལ་འདྲ་ཡང་རིག་པ་ཐལ་བྱུང་དུ་ཤར་ནས་འཛིན་མེད་དུ་གྲོལ་བ་དང་། རྣམ་རྟོག་གཟུང་འཛིན་དུ་ཞེན་ཅིང་ཡུལ་ཕྱིར་འབྲང་བའི་ཁྱད་པར་ཤེས་དགོས། རིག་པའི་
སྣང་ཡུལ་རང་ཤར་དང་། འཁྲུལ་སྣང་སྣ་ཚོགས་སུ་ཤར་བ་གཉིས་མ་དག་པའི་དངོས་པོ་སྣང་ཚུལ་ཙམ་དུ་འདྲ་ཡང་། རྣལ་འབྱོར་བ་ལ་ཆུ་ཟླ་དང་རྨི་ལམ་ལྟར་ངང་གི་བདེན་མེད་དུ་ཤར་བས་མི་
འཆིངས་ལ། ཕལ་པ་རྣམས་འཆིང་བའི་ཁྱད་པར་ཤེས་དགོས། འོད་གསལ་ཡེ་གདངས་ཀྱི་ཐིག་ལེ་དང་། རླུང་སེམས་བཟུང་བའི་འཇའ་འོད་ཀྱི་ཐིག་ལེ་གཉིས་སྟོང་གཟུགས་ཙམ་དུ་འདྲ་ཡང་རང་
བཞིན་རྣམ་དག་གི་ཐིག་ལེ་དབྱིངས་རིག་གི་སྣང་བ་ཡིན་པས་རྩ་རླུང་འཛིན་རྩོལ་ལ་མ་ལྟོས་ཤིང་། རྟོག་བྲལ་དྭངས་ལ་རང་གནས་བསམ་གཏན་གྱིས་བརྒྱན་པ་དང་། རྩ་རླུང་གི་རྟགས་བཅུ་རྣམ་དག་
ནི་རླུང་གི་རྩོལ་བས་རྗེས་སུ་བྱེད་པས་འཕེལ་འགྲིབ་མང་ཞིང་རྟོག་པ་དང་བཅས་པ་བསམ་གཏན་ལ་བརྟན་པ་མི་འཐོབ་པ་སོགས་ཁྱད་པར་ཤིན་ཏུ་ཆེ། ཕྱི་མ་ནི་ལམ་འབྲས་དང་གསང་འདུས་ཕྲ་

ཐིག་སྦྱོར་དྲུག་སོགས་བསྒོམ་པའི་སྐབས་སུ་འཆར་ཡང་། སྙིང་ཐིག་གི་མངོན་སུམ་དང་ཁྱད་པར་ཤིན་ཏུ་ཆེ། རིག་པའི་སྐུ་དང་རྟོག་པའི་སྐུ་གཉིས་ལྷ་སྐུར་འཆར་བ་ཙམ་དུ་འདྲ་ཡང་། རྒྱ་ཆེ་ཆུང་དང་།
རྟག་མི་རྟག་རྟོགས་པ་གོམས་རྗེས་སུ་བྱེད་མི་བྱེད་ཀྱི་ཁྱད་ཡོད་དོ། །ཐེག་པ་འོག་མའི་ཡིད་དཔྱོད་ཀྱི་ལྟ་སྒོམ་དང་། རིག་པ་མངོན་སུམ་གྱི་ལྟ་སྒོམ་གཉིས་མིང་དུ་འདྲ་ཡང་། དབང་པོ་དང་རིག་པ་
ལ་སྣང་མི་སྣང་གི་ཁྱད་པར་ཡོད་པ་ཤེས་དགོས། རང་བཞིན་རྫོགས་པ་ཆེན་པོའི་སྣང་བ་བཞི་ལ་བརྟན་པ་ཐོབ་པས་རང་སྣང་ཆོས་ཉིད་ཀྱི་བར་དོ་དང་། རྟོག་བཅས་ལྷ་སྐུའི་སྒྱུ་ལུས་གཉིས་ལྷ་སྐུ་ཙམ་
དུ་སྣང་བ་འདྲ་ཡང་། རང་སྣང་དུ་ཤེས་དུས་གྲོལ་མི་གྲོལ་དང་སྣང་བ་རྒྱ་ཆེ་ཆུང་གི་ཁྱད་པར་ཡོད་པ་ཤེས་དགོས། དེ་ཡང་ཆོས་ཉིད་རིག་གདངས་སུ་སྣང་བ་ལ། ལྷ་སྐུ་སྒྱུ་ལུས་རྟོག་གོམས་རྗེས་སུ་
སྣང་བ་འདི་གཉིས་ཀྱི་ཁྱད་པར་ཡིན། ཕྱེད་སྤྲུལ་ལོངས་སྐུའམ། རང་བཞིན་སྤྲུལ་སྐུའི་ཞིང་སྣང་དང་། མས་བགྲོད་སངས་རྒྱས་ནས་དག་པའི་ཞིང་མཛད་པ་སྟོན་པ་གཉིས་ལོངས་སྐུའི་སྣང་ཆ་ལས་

༄༅། །དག་པའི་ཞིང་ཁམས་འཆར་ཚུལ་འདྲ་ཡང་། རང་སྣང་གཞན་སྣང་གི་ཁྱད་པར་ཡོད་པ་ཤེས་དགོས། མཐར་ཐུག་གི་གྲོལ་ས་ཡེ་སྟོང་བསམ་གྱིས་མི་ཁྱབ་པའི་ཀ་དག་དང་། ངེས་མེད་
གཞིའི་ལྷུན་གྲུབ་གཉིས་རིག་པའི་ཡོན་ཏན་ངོ་བོ་རང་བཞིན་ཐུགས་རྗེ་སོགས་འདྲ་ཡང་འཁྲུལ་གཞི་བྱེད་མི་བྱེད །དྲི་མ་དག་མ་དག་གི་ཁྱད་པར་ཤེས་དགོས། འདི་མ་ཤེས་ན་འབྲས་བུ་གཞི་ཐོག་
ཏུ་གྲོལ་བ་ཡིན་ཞེས་བབ་ཅོལ་དུ་སྨྲ་བ་ལ་ཆ་མེད་པ་ཡིན། དེ་ལྟ་ན་ཀ་དག་ལ་གྲོལ་ས་དང་། ལྷུན་གྲུབ་ལ་གྲོལ་གཞིར་ཤེས་པ་གནད་ཡིན། ཡང་གྲོལ་སའི་དབྱིངས་ཀ་དག་དང་། ཉམས་སུ་ལེན་དུས་
ཀྱི་ཕྱི་ནང་གི་དབྱིངས་ཀ་དག་གཉིས་རིག་པ་རྒྱ་ཆད་ཕྱོགས་ལྷུང་མེད་པ་དང་། ཡུལ་སྣང་དག་པ་ཙམ་འདྲ་ཡང་། ད་ལྟའི་ཀ་དག་ནི་རླུང་སེམས་མ་དག་པའི་རྐྱེན་དབང་རེས་འགའ་བ་དང་། དྲི་མ་
དང་བཅས་པའི་མཉམ་རྗེས་རེས་འཇོག་ཅན་ཡིན་ཏེ། གྲོལ་ས་ལ་རླུང་སེམས་ཀྱི་ཆ་དང་བཅས་པ་དག་ཟིན་པས་འཁོར་འདས་ཀ་དག་ཏུ་གནས་པ་སྟེ། ཁྱད་ཤིན་ཏུ་ཆེ་བ་ཤེས་དགོས། རིག་པ་རང་

གསལ་རྗེན་ལ་བུད་དུས་སྣང་བ་མི་འགག་པ་སྣ་ཚོགས་སུ་སྣང་ཞིང་འཆར་བ་དང་། སེམས་སེམས་བྱུང་གི་རྟོག་པ་སྣ་ཚོགས་སུ་འཕྲོ་བ་གཉིས་སྣང་སེམས་ཤར་ཚུལ་ཙམ་འདྲ་ཡང་། རིག་པ་ངང་
དྭངས་ཟང་མ་ཐལ་བྱུང་ཤར་གྲོལ་རིས་མེད་དུ་གནས་པས་རྐྱེན་དབང་དུ་མི་འགྲོ་ལ། བྱུང་ཚོར་སེམས་ཀྱི་རང་བཞིན་ནི་རྟོག་པ་ཡུལ་ལ་ཡེངས་ནས་ཐ་མལ་རང་ཁར་འགྲོ་བའི་ཁྱད་ཡོད་པ་ཤེས་དགོས།
སྒོམ་བྱུང་གི་ཤེས་རབ་རང་རྩལ་རྫོགས་པ་དང་ཀུན་རྟོག་ཡུལ་གྱི་སྟེང་དུ་འཕྲོ་བ་གཉིས་སྤྱིར་འཆར་ལུགས་ཙམ་འདྲ་ཡང་། ཤེས་རབ་ནི་ཟང་ཐལ་ཐད་ཀར་ཞིག་ནས་ཕན་ཚུན་འཁོར་རྒྱུའི་རྟོག་པ་མ་
གྲུབ་ལ། ཀུན་རྟོག་ནི་ཕྱི་རོལ་དུ་ཡུལ་འཛིན། ནང་ལོག་དུ་གཅིག་ལ་གཅིག་མཐུད་ཀྱིས་གཟུང་འཛིན་རང་ཁ་མར་འགྲོ་བའི་ཁྱད་ཡོད་པ་ཤེས་དགོས། འདི་མ་ཤེས་ན་སོ་སོར་རྟོགས་པའི་
ཤེས་རབ་ཡིད་ཀྱི་རྣམ་ཤེས་དང་ནོར་ནས་ལྟ་བ་ཐམས་ཅད་བཅོས་མར་འགྱུར་ཡང་ངོས་མི་ཟིན་པ་འདི་འོང་བ་ཡིན། ཞེས་དང་། འོད་གསལ་རྡོ་རྗེ་སྙིང་པོའི་ལྟ་བ་རང་བྱུང་གི་ཡེ་ཤེས་

༄༅། །ཡིད་དཔྱོད་ཚིག་གི་ལམ་གྱིས་མི་མཚོན་པ་མངོན་སུམ་དུ་བསྟན་པའི་ཁྱད་པར་ཤིན་ཏུ་ཆེ་བ་ཤེས་དགོས། འདི་མ་ཤེས་ན་ལམ་སྔགས་སུ་ཞུགས་ཀྱང་འབྲས་བུ་ཡེ་ཤེས་ལམ་དུ་བྱེད་
པའི་རྒྱུས་མེད་པར་ལྟ་སྒོམ། རྒྱུ་ལམ་དུ་བྱེད་པ་ལས་ཅུང་ཟད་ཀྱང་འཕགས་མ་ནུས་ནས་ལུང་མ་བསྟན་བསྒྲུབ་ལོ་དང་རྟོགས་ལོ་ཡིན་ལོའི་ངང་དུ་མི་ཚེ་ཆུད་ཟ་བ་འདི་འོང་བ་ཡིན། ཞེས་ཡེ་ཤེས་རྡོ་
རྗེ་དབང་ཆེན་བཞད་པ་རྩལ་གྱིས་གསུངས་སོ། །དེ་ལྟར་ཁྱད་པར་འཕགས་པའི་ཆོས་དེ་ཉིད་གྲོང་ཁྱེར་རྒྱུན་གཅོད་ཀྱི་ལྟ་བས་ཐག་བཅད། ཉིན་མཚན་ཁ་སྦྱོར་གྱི་སྒོམ་པས་ཉམས་སུ་བླངས། སྣང་བ་
དབང་བསྒྱུར་གྱི་སྤྱོད་པས་བོགས་འབྱིན། བྱ་བྲལ་ལྷུན་གྲུབ་ཀྱི་འབྲས་བུ་རང་ལས་རྙེད་ངེས་དང་བཞིར་འདུས། དང་པོ་ལྟ་བས་ཐག་བཅད་པ་ནི། ཀློང་གསལ་ལས། ངོ་བོ་ཀ་དག་ཡེ་ཤེས་ནི། །མ་
རིག་རྟོག་པ་ཀུན་དང་བྲལ། །རང་བཞིན་ལྷུན་གྲུབ་ཡེ་ཤེས་ནི། །སྟོང་གསལ་རང་གདངས་ཉིད་དུ་གནས། །ཐུགས་རྗེས་ཀུན་ཁྱབ་ཡེ་ཤེས་ནི། །འགགས་མེད་སྣང་སྟོང་ཉིད་དུ་གནས། །ཞེས་པས།

ངོ་བོ་རིག་སྟོང་ཀ་ནས་དག་པའི་ཡེ་ཤེས། དངོས་མཚན་མ་གྲུབ་གཞི་མེད་རྩ་བྲལ་འདིའོ་ཞེས་བརྗོད་དུ་མེད་པ། གོ་བའི་ཚིག་མཚོན་པའི་དཔེ་བསམ་པའི་བློ་ལས་འདས་པའི་གནས་ལུགས་བློའི་
སྤྱོད་ཡུལ་མ་ཡིན། ཡེ་གདོད་མ་ནས་རང་བཞིན་གྱིས་སྟོང་པའི་འཁྲུལ་གྲོལ་གཉིས་ཀ་ཡོད་མ་མྱོང་བས་ལྟོས་ནས་བཏགས་པ་ཙམ་ལས་དོན་ལ་མ་གྲུབ་པ། རང་བཞིན་གསལ་སྟོང་ལྷུན་གྱིས་གྲུབ་
པའི་ཡེ་ཤེས་ནི། ངོ་བོ་ཀ་དག་བརྗོད་བྲལ་དེ་ཉིད་གསལ་མདངས་འགགས་པ་མེད་པའི་ཡེ་ཤེས་ཀྱི་རང་རྩལ་ནམ་མཁའི་དབྱིངས་ལས་ཉི་མའི་འོད་ཟེར་ཕྱོགས་མེད་དུ་ཁྱབ་པ་བཞིན་བརྟན་གཡོ་
འཁོར་འདས་ཀུན། ནམ་མཁས་འབྱུང་བ་རྣམས་ལ་ཁྱབ་པ་བཞིན་མཐའ་གང་ལའང་མི་གནས་པར་ཀུན་དང་དབྱེར་མེད་པར་བཞུགས་པ་ཐུགས་རྗེ་སྣང་སྟོང་དབྱེར་མེད། ངོ་བོ་སྟོང་པ་དང་རང་
བཞིན་གསལ་བ་དེ་གཉིས་ཀྱང་གཅིག་དང་དུ་མའི་སྤྲོས་པ་ཀུན་ལས་འདས་ཤིང་། གདོད་ནས་དབྱེར་མེད་པ་མར་མེ་དང་འོད་ལྟ་བུ་སུས་ཀྱང་མ་བཅོས་པ་མ་བྱས་པ་འདུས་མ་བྱས་པ་རང་བབས་

༄༅། །ཀྱི་གནས་ལུགས་ཡུལ་དང་ཡུལ་ཅན་དུ་བརྟགས་ནས་བལྟར་མེད་པའི་ཕྱིར་བློ་ལས་འདས་པ་སྣང་སྟོང་མཐའ་བྲལ། རིག་པ་ཀ་དག་དྲི་མེད་ནམ་མཁའ་ལྟ་བུ། གྲོང་ཁྱེར་རྒྱུན་གཅོད་ཀྱི་
ལྟ་བ་མན་ངག་རི་བོ་ཅོག་གཞག་གིས་ཐེག་དགུའི་དོན་མཐོང་ཞིང་གང་གིས་མི་གཡོ་བ་དགོངས་པ་ཆོས་ཉིད་ཀྱི་ངང་ལ་གནས་པས་ཡིད་ལ་བྱ་རྒྱུའི་ཆོས་གང་ཡང་མེད་པ་སྟེ། ཁྱུང་ཆེན་ལས། སྤྱོད་
བྲལ་སྒོམ་བྲལ་བལྟ་རྒྱུ་མེད་པའི་དོན། །མ་བཅོས་སྣང་བ་རང་སར་བཞག་པས་གྲོལ། །ཅེས་སོ། །གཉིས་པ་སྒོམ་པས་ཉམས་སུ་ལེན་པ་ལ། དེ་ལྟར་ལྟ་བས་ཡེ་གྲོལ་དུ་རྟོགས་པ་དེ་སྒོམ་པས་ཡིན་
ཐོག་ཏུ་བཞག་སྟེ། རིག་པ་གཤིས་ཐོག་ཏུ་འབེབས་པར་ཉམས་སུ་བླངས་པས། སེམས་ཉིད་ངོ་བོ་ངོས་བཟུང་ལས་འདས་པ། རིག་པ་ཟང་ཐལ་མཚན་མར་མ་གྲུབ་པ། སྟོང་གསལ་རང་བྱུང་གི་
ཡེ་ཤེས་དེ་གཉིས་ཡ་བྲལ་མ་ཡིན་པར་གདོད་ནས་ཟུང་དུ་འཇུག་པ་འདི་ལས་ཆོས་སྐུ་གཞན་དུ་མེད་པར་ངོ་བོ་རང་ཐོག་ཏུ་འཕྲོད་ནས་དྲན་བསམ་སྔ་མ་འགགས། ཕྱི་མ་མ་སྐྱེས་ཤིང་ད་ལྟའི་ཤེས་

པ་སྐད་ཅིག་མ་ལ་བཟོ་བཅོས་མ་བྱས་པས་དུས་གསུམ་གྱི་རྣམ་པར་རྟོག་པས་མ་བསླད་པའི་ཀ་དག་བློ་འདས་ཀྱི་དགོངས་པ། བཞི་ཆ་སུམ་བྲལ་ཐ་མལ་གྱི་ཤེས་པ་སོ་མ་དེ་ཉིད་རང་བབས་རྣལ་མར་
བཞག་པ་ལས། གཞན་པའི་བསྒོམ་བྱ་རྡུལ་ཙམ་མེད་པ་ཐག་གཅིག་ཐོག་ཏུ་བཅད་པས། མངོན་སུམ་ཆོས་ཉིད་ཀྱི་རང་བབ་ལྷུག་པར་མཐོང་སྟེ། ངང་དྭངས་སྤྲིན་བྲལ་མཁའ་ལྟར་གནས་པ་ཡིན་ལ།
དེའི་དུས་སུ་ཕྱི་ཆོས་ཅན་ཚོགས་དྲུག་གི་ཡུལ་གྱི་འཁྲུལ་སྣང་ལ་གཡེང་བའི་རྟོག་པ་ཤར་དུས་ནས་འཛིན་མེད་དུ་ཀློད་ནས་རྦ་རླབས་ཆུར་ཐིམ་པ་ལྟར། འགྱུར་རྟོག་རྗེས་མེད་དུ་ཞིག་ནང་ཆོས་ཉིད་
མཉམ་པ་ཆེན་པོའི་ངང་དུ་ཡེངས་མེད་འཛིན་མེད་སྣང་ཤེས་ཀྱི་ཕྱོགས་སུ་མ་ལྷུང་བ་ཅིར་སྣང་ཆོས་སྐུའི་རང་བཞིན་རིག་སྟོང་བློ་བྲལ་རྗེན་པར་རྟོགས་པའི་གདིང་གྲོལ་ཐོག་ཏུ་བཅས་ཏེ་རིག་པ་རྒྱ་ཡན་
ཏུ་ཀློད་ནས་བཞག་པས། རྫོགས་པ་ཆེན་པོ་རང་སྣང་རིས་མེད་ཀ་དག་གི་གཞི་རྫོགས། མན་ངག་རྒྱ་མཚོ་ཅོག་གཞག་གི་མཚོ་ལ་གཟའ་སྐར་ཤར་བ་ལྟར་སྣང་བས་ཤེས་པ་མ་འཕྲོག ཤེས་པས་སྣང་

༄༅། །བ་མ་བཀག་པར་རྟོག་མེད་རང་གསལ་ལས་དགོངས་པ་སྣང་སྲིད་གཞིར་བཞག་གི་སྤྲོས་པ་རང་ས་ན་ཆོད་པས། གང་ཤར་ཆོས་ཉིད་མཉམ་པ་ཆེན་པོ་མངོན་དུ་འགྱུར་ཏེ། ཁྱུང་ཆེན་ལས། །
མ་བསྒོམ་བཞག་པ་དེ་ཉིད་རང་རིག་པ། །སྒྲ་དང་བློ་བྲལ་ཀུན་གྱི་ཕ་རོལ་ཕྱིན། །དམིགས་བཅས་རང་སོ་ཉིད་དེ་བཅོས་མི་དགོས། །གནས་པས་འགུགས་ལ་འགྱུ་བས་རང་སར་དག །ཅེས་སོ། །དེ་
ཡང་ཡིན་པར་གྲུབ་པ་མེད་པ་ལྟ་བས་ཐག་བཅད་ནས། གང་ལྟར་གནས་ཀྱང་རིག་པའི་ཀློང། །གང་ལྟར་ཤར་ཀྱང་རིག་པའི་གདངས། །ངང་དྭངས་འཛིན་མེད་ཆེན་པོ་སྒོམ་པ་འོད་གསལ་ཁོར་ཡུག་ཏུ་
ཤར་ཏེ། གནས་དགའ་འགྱུ་སྡུག་གི་དགག་སྒྲུབ་མི་དགོས་ཏེ། ཁྱབ་བརྡལ་ནམ་མཁའི་ཁོར་ཡུག་ལ། །དྲན་པས་བཟུང་དང་མ་བཟུང་མེད། །དྲན་པས་སྒྲོགས་བཅིངས་མཐོལ་ལོ་བཤགས། །ཞེས་
གྲོལ་ཐིག་ལས་གསུངས་པ་ལྟར་དེ་མཐུན། རིག་འཛིན་དགའ་རབ་རྡོ་རྗེས། ཡིན་པ་གྲུབ་པ་མེད་པའི་རིག་པ་འདི། །རང་གདངས་འཆར་ཚུལ་ཅིང་ཡང་མ་འགགས་པས། །སྣང་སྲིད་ཀུན་ཀྱང་ཆོས་

སྐུའི་ཞིང་དུ་ཤར། ཤར་བ་དེ་ཉིད་རང་གི་ཐོག་ཏུ་གྲོལ། ཅེས་སོ། །གསུམ་པ་སྣང་བ་ཟིལ་གྱིས་གནོན་ཅིང་དབང་བསྒྱུར་བ། མན་ངག་སྣང་བ་ཅོག་གཞག་གིས་གཟུང་འཛིན་ལས་གྲོལ་ཏེ་ཡེ་ཤེས་
ཐོག་བབ་ཏུ་ངོ་འཕྲོད་ནས། སྣང་ཞེན་སྣང་ཐོག་ཏུ་ཅེར་བཞག་ཅེར་གྲོལ་ཏུ་སོང་ནས་སྣང་བཏགས་ཀྱི་ཆོས་ཇི་ལྟར་སྣང་རུང་རིག་པའི་ཀློང་ལས་གུད་ན་མེད་པས་འགྲོ་འཆགས་ཉལ་འདུག་ཐམས་
ཅད་རང་བྱུང་གི་ཡེ་ཤེས་ཆེན་པོའི་རྩལ་ལམ་རོལ་པར་འུབ་ཆུབ་པར་ཐག་ཆོད་ནས་ཆོས་སྐུའི་དགོངས་པ་ལས་མ་གཡོས་བཞིན་དུ་ཆོས་ཉིད་ལ་ཆོས་ཉིད་རོལ་བ་སྟེ། ཉི་ཟླ་ཁ་སྦྱོར་ལས། དམིགས་
པས་སྣང་བའི་ཡུལ་རྣམས་ལ། །རང་བཞིན་མེད་པར་སུས་རྟོགས་པ། །འདི་ལ་སྣང་སྟོང་གཉིས་སུ་མེད། །ཅེས་སོ། །འབྲས་བུ་རྒྱལ་རིགས་སྤྱི་བོ་ནས་དབང་བསྐུར་བས་རྒྱལ་ས་ཟིན་ནས་མི་འགྱུར་
བ་ལྟར་ཡང་དག་པའི་ས་མཁན་རྡོ་རྗེ་སློབ་དཔོན་གྱིས་ངོ་སྤྲད་པས་གདོད་ནས་ཡེ་གྲོལ་གྱི་སྟོང་པ་བསྐྱེད་ཅིང་། ལྷུན་གྲུབ་རིག་པའི་སངས་རྒྱས་རང་ལ་གནས་པར་ངོ་སྤྲད་དེ། གཞི་མ་ནོར་བའི་གནས་

༄༅། །ལུགས་དེ་ཉིད་ལམ་མ་བཅོས་པ་གདོད་མའི་ངང་མདངས་རང་བབས་སུ་བསྐྱངས་པས། གཤིས་ཇི་བཞིན་པ་མངོན་དུ་གྱུར་པ་ལས། སེམས་ཅན་གྱི་ངན་པ་དང་། སངས་རྒྱས་ཀྱིས་
བཟང་པོར་བཏང་ནས་གསར་ཐོབ་ཏུ་འཆོས་པར་མེད་པ་རྟོགས་པ། མན་ངག་རིག་པ་ཅོག་གཞག་གི་རིག་པ་ཟང་ཐལ་ངོས་བཟུང་མེད་པ་ལ་བློ་ཡིས་བཟོ་བཅོས་དང་འཛིན་ཞེན་གང་ཡང་མི་བྱ་བར།
རང་གྲོལ་ཀློང་ཡངས་ཆེན་པོའི་དགོངས་པར་རང་གནས་སུ་བཞག་པས། སྒོ་ལྔའི་རྣམ་ཤེས་འཆར་གཞི་ཀུན་སྟོང་བའི་ཚུལ་གྱིས་ཆམ་ལ་ཕབ་པས་འཁོར་བ་མིང་མེད་དུ་བྱས་པ་རྒྱལ་པོས་དམངས་
ཆམ་ལ་ཕབ་པ་ལྟ་བུ་དང་། རིག་པ་ལ་རང་དབང་ཐོབ་པས། ཡིད་ཀྱི་འགྱུ་བ་རྒྱུན་ཆད། བློན་པོ་བཙོན་དུ་ཟིན་ན་རྒྱལ་པོ་ཡང་ཉན་དགོས་པ་ལྟ་བུ་རིག་པ་ཅོག་གཞག་གིས་སྣང་འཛིན་རང་སར་གྲོལ།
དགོངས་པ་སྲིད་གསུམ་ཀ་དག་སྐུ་གསུམ་རྫོགས་པའི་སངས་རྒྱས་ཀྱི་ས་ལ་རྒྱལ་སྲིད་ཟིན། ཆོས་སྐུ་རང་གནས་ཆེན་པོར་ལ་བཟླས་པ་ནི་ལྷུན་གྱིས་གྲུབ་པའི་འབྲས་བུའོ། །ནོར་བུ་ཕྲ་བཀོད་ལས།

རྫོགས་སངས་རྒྱས་ནི་རང་རིག་ཉིད། །ངོ་བོ་དུས་གསུམ་འགྱུར་བ་མེད། །རང་བཞིན་རྟག་ཏུ་འགགས་པ་མེད། །ཐུགས་རྗེ་ཀུན་ལ་རབ་སྣང་ངོ༌། །ཞེས་སོ། །སྒྲོན་མ་སྣང་བྱེད་ལས། རི་བོ་ཅོག་
གཞག་ལྟ་བའི་ཚད། །རྒྱ་མཚོ་ཅོག་གཞག་སྒོམ་པའི་ཚད། སྣང་བ་ཅོག་གཞག་སྤྱོད་པའི་ཚད། །རིག་པ་ཅོག་གཞག་འབྲས་བུའི་ཚད། །ཚད་བཞི་ལྡན་པའི་རྣལ་འབྱོར་དེ། །ངེས་པའི་དོན་ལ་བློ་
འདྲེས་པའོ། །ཞེས་པས་བསྟན་ཏོ། །དེས་ཁྲེགས་ཆོད་བསྟན་ནས། ཐོད་རྒལ་ནི། ཐེག་དགུ་འོག་མ་རྣམས་ལས་ཆེས་ཟབ་པའི་ཁྲེགས་ཆོད་ཀྱི་གདམས་པ་ལའང་། རིག་པ་ལུས་ལ་གནས་ཀྱང་། དེ་
མངོན་དུ་སྟོན་པའི་གནད་མེད་པས། འདིར་དེ་ལས་ཀྱང་ཡང་ཟབ་ཀྱི་མན་ངག་སྟེ། གནད་ཀྱི་གདམས་པ་ཁྱད་པར་འཕགས་པ་སྟེ། ཕྱིའི་དབྱིངས་ནམ་མཁའ་སྟོང་པ་ལ། ནང་གི་དབྱིངས་རིག་པ་རྡོ་
རྗེ་ལུ་གུ་རྒྱུད་དངོས་སུ་ཅེར་མཐོང་དུ་སྟོན་པའི་ལག་ཁྲིད་ཀུན་བཟང་རྡོར་སེམས་དགའ་རབ་རྡོ་རྗེ་ནས་རྩ་བའི་བླ་མའི་བར་ཟམ་མ་ཆད་པ་ཡོད་པས་ཡིད་དཔྱོད་ཀྱི་རྟོག་པའི་ཤེས་རབ་ལ་རགས་མ་ལས་

༄༅། །ཏེ། གདམས་པ་ལ་བསྲེ་བསླད་དང་རྟོག་བཟོས་ཟབ་མི་ཟབ་བྱར་མེད་པས་ཆེས་འཕགས་ཏེ། ཡི་གེ་མེད་པ་ལས། རིག་པའི་རང་བཞིན་ཀུན་ལ་གནས་ཏེ་ཁྱབ་ཀྱང་ཆོས་ཀྱི་གདམས་ངག་
ལ་ཐུག་གོ །ཞེས་གསུངས་སོ། །ལུས་གནད་རྩ་ཡི་ཁྱད་པར་གནད་གསུམ་གྱི་འོད་རྩ་གཅུན་པས་རྣམ་རྟོག་དང་ལུས་ཀྱི་འབྲེལ་ཐག་ཆོད། སངས་རྒྱས་སྐུ་གསུམ་གྱི་དགོངས་པ་ཡོངས་སུ་རྫོགས་
པས་ཁྱད་པར་འཕགས་ཏེ་སངས་རྒྱས་དགོངས་པ་རྫོགས་པའོ། །ཞེས་དང་། སྣང་བྱེད་སྒོའི་ཁྱད་པར། རིག་པ་རྟོག་མེད་འོད་གསལ་གྱི་གདངས་མིག་ནས། འཆར་བ་ངོས་འཛིན་པས་ཁྱད་པར་
འཕགས་ཏེ། ཡེ་ཤེས་གནད་ནི་མིག་ནས་འབྱུང་། །ཞེས་གསུངས་སོ། །མཐོང་བ་དབང་པོས་ཁྱད་པར་འཕགས་ཏེ། འདིར་འོད་རྩ་དྭངས་བའི་དབང་བོས་ལུ་གུ་རྒྱུད་ཅེས་མཐོང་བས་རྟོག་པ་དུས་
གཅིག་ལ་འགག་ཅིང་ཡེ་ཤེས་ཀྱི་སྣང་ཆ་དཔག་ཏུ་མེད་པ་འཆར་བས་ཁྱད་པར་འཕགས་ཏེ། གཞན་མེད་རིག་སྣང་རྣམ་དག་པས། །འཁྲུལ་བ་སྣང་བའི་རྒྱུ་རྐྱེན་ཟད། །ཅེས་གསུངས་སོ། །རང་གནད་

མངོན་སུམ་གྱིས་ཁྱད་པར་འཕགས་ཏེ་འདིར་དག་པ་རྒྱང་ཞགས་ཀྱིས་དངོས་སུ་རིག་པ་ཀུན་ཏུ་བཟང་པོའི་སྐུ་དང་ཞིང་ཁམས་མཐོང་བས་འཁོར་བ་རིས་སུ་བོར། ཕྱིའི་མངལ་གྱི་གྲོང་ཁྱེར་རྒྱུན་གཅོད་
པས་ཁྱད་པར་འཕགས་ཏེ། སེམས་ཅན་ཐམས་ཅད་སངས་རྒྱས་ལས། །གཞན་དུ་གནས་པ་མ་ཡིན་ནོ། །ཞེས་གསུངས་སོ། །སྣང་བ་འོད་ཀྱིས་ཁྱད་པར་འཕགས་ཏེ། འདིར་རིག་པའི་ཡེ་ཤེས་ལ།།
འབྱུང་བ་དག་པས་འཁྲུལ་སྣང་གཏན་ནས་མི་སྣང་བར་རང་འོད་སྐུ་དང་ཞིང་ཁམས་ཁ་དོག་ལྔ་ལྡན་བཀྲག་འབར་དུ་སྣང་བས་ཁྱད་པར་འཕགས་ཏེ། རང་ཆས་སྒྲིབ་པ་མེད་པའོ། །ཞེས་གསུངས་སོ། ། 
སྣང་ཉམས་གོང་འཕེལ་གྱིས་ཁྱད་པར་འཕགས་ཏེ། འདིར་སྣང་བ་རེ་ལ་ཉམས་མི་འདྲ་བ་དཔག་ཏུ་མེད་པ་ཁྱད་པར་ཅན་གོང་ནས་གོང་དུ་འཕེལ་བར་འཆར་བས་ཁྱད་པར་འཕགས་ཏེ། དྲོད་དང་ཚད་
དང་རྟགས་ལས་ནི། །བདེན་གཉིས་ཟུང་འཇུག་རྟོག་མཐའ་ཟད། །ཅེས་གསུངས་པས་སོ། །ཁ་ཅིག་གིས་འདི་ལ་མུ་སྟེགས་ཉི་མར་ལྟ་བུའི་ལུགས་ཡིན་ཟེར་ན། མུ་སྟེགས་ཉི་མར་བལྟ་བའི་ལུགས་

༄༅། །ལ་སྣང་བཞིའི་སྣང་བ་འཆར་རམ་མི་འཆར། མི་འཆར་ཟེར་ན། འོ་ན་ཁྱེད་ཀྱི་རྩོད་པ་དོན་མེད་པར་ཐལ། སྣང་བ་དེ་མི་འཆར་བའི་ཕྱིར། ཁྱད་པར་ཡོད་པར་ཐལ། འདིར་འཆར་བའི་
ཕྱིར།འཆར་ཟེར་ན། འདིའི་ཚུལ་དང་མཐུན་པར་འཆར་རམ་མི་མཐུན་པར་འཆར། མཐུན་པར་འཆར་ཟེར་ན། འཇའ་ལུས་འཕོ་བ་ཆེན་པོའི་སྒོ་ནས་འགྲོ་དོན་རྒྱ་ཆེན་པོ་མཛད་པའི་ཕྱི་རོལ་མུ་
སྟེགས་པ་ཡོད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན་སྐུ་གསུམ་གྱི་གོ་འཕང་མྱུར་དུ་ཐོབ་པ་དང་སྒྲིབ་གཉིས་སྤང་བའི་ལམ་ཕྱི་རོལ་པ་ལ་ཡོད་པར་ཐལ། ཁྱོད་ཀྱིས་དམ་བཅའ་
འཐད་པའི་ཕྱིར། དེ་འདོད་མི་ནུས་ཏེ་གནོད་བྱེད་མང་བའི་ཕྱིར་རོ། །མི་མཐུན་པར་འཆར་ཟེར་ན། འོ་ན་འཆར་བ་ཙམ་ཞིག་གིས་གྲོལ་དགོས་པར་ཐལ། འདོད་ན་སེམས་ཅན་ཐམས་ཅད་འཆི་བའི་
དུས་སུ་གྲོལ་བར་ཐལ། འཆི་སྲིད་ཆོས་སྐུའི་འོད་གསལ་སེམས་ཅན་ཡོད་དོ་ཅོག་འཆི་བའི་དུས་སུ་ཐ་ན་སྐར་མདའ་ཙམ་ཡན་འཆར་བའི་ཕྱིར། འཁོར་གསུམ། འདོད་ན་འདོད་མི་ནུས་པར་ཐལ། ངོ༌

མ་ཤེས་ན་ཅི་ཙམ་ཤར་ཀྱང་ཕན་པ་མེད་པར་ཐལ། དེར་མ་གྲོལ་བ་འཁྲུལ་སྣང་གི་རང་དབང་མེད་པའི་སྐྱེ་བ་ལེན་པ་མངོན་སུམ་གསལ་བའི་ཕྱིར། འཁོར་གསུམ་ཞེས་པ་འདི་ནི་རྨོངས་པ་རྣམས་
ཐེ་ཚོམ་སྐྱེས་ནས་ཆོས་སྤང་གི་ལས་བསགས་པ་འདུག་པས་དོགས་པ་བསལ་ཕྱིར་སྔོན་གྱི་མཁས་པ་དག་གིས་རྩོད་ལན་བྲིས་པ་ལགས་པས་རྩོད་པ་ཆོས་དབྱིངས་རྒྱ་མཚོ་ཆེན་པོར་ཞི་བར་སྨོན་
པའོ༑ ༑དེ་ལྟར་ཐོད་རྒལ་ཉམས་སུ་ལེན་པ་ལ་ཕྱི་ནང་གི་བྱ་བ་དགུ་ཕྲུགས་སུ་བཏང་བར་བྱ་སྟེ། ལུས་ཀྱི་གསུམ་ནི་ཕྱི་འཇིག་རྟེན་འཁྲུལ་བའི་བྱ་བྱེད་རྣམ་གཡེངས་ཐམས་ཅད། ནང་ཕྱག་དང་བསྐོར་
བ་སོགས་དམན་པའི་དགེ་བ་རྣམས། གསང་བ་གཡོ་འགུལ་ཅུང་ཟད་ཙམ་ཡང་སྤངས་ནས་གཅིག་པུར་འདུག ངག་གི་གསུམ་ནི་ཕྱི་འཇིག་རྟེན་གྱི་འཁྲུལ་གཏམ་སྣ་ཚོགས། ནང་ཁ་ཏོན་དང་
བཟླས་བརྗོད་ལ་སོགས། གསང་བ་རླུང་གི་འགྲོ་འོང་རང་སར་དལ་བར་བསླབ་པའོ། །ཡིད་ཀྱི་གསུམ་ནི་ཕྱི་འཇིག་རྟེན་འཁྲུལ་རྟོག་ཆགས་སྡང་ཐམས་ཅད། ནང་བསྐྱེད་རྫོགས་ཀྱི་སེམས་འཛིན་

༄༅། །སྣ་ཚོགས། གསང་བ་རྣམ་རྟོག་འོག་འགྱུ་སོགས་སྤངས་ནས་རྟོག་མེད་དྭངས་སངས་ཕྱེད་པར་གནས་པར་བྱའོ། །དེ་ལྟར་དབེན་པར་བྱ་བ་བཏང་ནས་དབྱིངས་རིག་ལ་ས་ལེ་ཧྲིག་གེར་བལྟ་
བ་རི་བོ་ཅོག་གཞག མིག་རྩ་དྭངས་པ་ལ་འཇའ་ཟེར་ཐིག་ལེ་རྒྱ་ཆེར་ཤར་བ་ལ་ཞེན་འཛིན་མེད་པར་རྒྱ་མཚོ་ཅོག་གཞག སྐུ་དང་ཐིག་ལེ་འོད་ལྔར་སྣང་བ་དེར་འཛིན་དམིགས་གཏད་བྲལ་བ་ཅེར་
གྱིས་བཞག་པ་སྣང་བ་ཅོག་གཞག་ལུག་རྒྱུད་དབྱིངས་རིག་གི་ར་བར་བཙོན་དུ་འཛིན་པ་རིག་པ་ཅོག་གཞག་སྟེ། ཅོག་གཞག་བཞི་དང་སྒོ་ཡུལ་རླུང་རིག་གི་གནད་དང་ལྡན་པས་བཞུགས་སྟངས་
གཟིགས་སྟངས་གནད་དུ་གཅུན་པ། ཤེས་རབ་རང་བྱུང་གི་སྒྲོན་མ་ནི་གཉུག་མའི་ཡེ་ཤེས་ཀ་དག་ཁྲེགས་ཆོད་ཀྱི་དགོངས་པ་རིག་པ་ཟང་ཐལ་སོ་སོར་རྟོགས་པའི་ཤེས་རབ་ཡིན་ལ། དེའང་དབྱིངས་
ཀ་དག་གི་རུམ་ཀློང་ཆེན་པོ་ཡངས་པའི་ནང་། དབྱིངས་ནས་འོད་གསལ་གྱི་སྣང་བ་དཔག་ཏུ་མེད་པ་འཆར་བའི་སྐབས་སུ། རྒྱང་ཞགས་ཆུའི་སྒྲོན་མ་སྙིང་ནས་མིག་ཏུ་འོད་རྩ་དར་དཀར་གྱི་སྐུད་པ་

ལྟ་བུའི་སྒྲོན་མས་རིག་གདངས་འཆར་བའི་སྒོ་ཕྱེས་ནས། དག་པ་དབྱིངས་ཀྱི་སྒྲོན་མ་འཆར་བའི་ཡུལ་ནམ་མཁའ་རྐྱེན་བྲལ་ལ་མིག་ཡིད་གཏད་ནས་ཐིམ་འགྲོ་བ་ལྟར་བྱས་པས་ནང་གི་དབྱིངས་འཆར་
བ་དག་པ་དབྱིངས་ཀྱི་སྒྲོན་མས་རང་གདངས་འོད་ལྔ་འཇའ་ཚོན་སྣ་ཚོགས་ཀྱི་སྣང་བ་ཞིང་ཁམས་དང་གཞལ་ཡས་ཀྱི་རྒྱན་བཀྲམ་སྟེ། ཐིག་ལེ་སྟོང་པའི་སྒྲོན་མ་འོད་ཁྱིམ་ཟླུམ་པོའི་རྣམ་པ་ལ་ཞི་ཁྲོའི་
དཀྱིལ་འཁོར་ཡོངས་སུ་རྫོགས་པ། དེ་ཡང་དང་པོའི་ཆོས་ཉིད་མངོན་སུམ་གྱི་སྐབས་སུ་རྒྱུ་ཡིས་མ་བསྐྱེད་པའི་འོད་ལྔ་འཇའ་ཚོན་གྱི་སྣང་བ་དབྱིངས་ལས་མཁའ་རུ་ཤར། བར་དུ་ཉམས་གོང་འཕེལ་
གྱི་སྐབས་སུ། དེ་ཉིད་ཆེར་མཆེད་ནས་ཐིག་ལེའི་ནང་གཙུག་ཏོར་ནས་སྤྱན་ཙམ་སྐུའི་དབྱིབས་འཆར། རིག་པ་ཚད་ཕེབས་ཀྱི་ཚེ་རྐྱེན་གྱིས་མ་བསྐྱེད་པའི་སྣང་ཉམས་རིག་ལྔ་ཡབ་ཡུམ་ཟུང་དུ་
འབྲེལ་བའི་ཚོམ་བུར་གསལ་ལ་མ་འདྲེས་པའི་དཀྱིལ་འཁོར་བཀོད་ལེགས་པ་གྲུབ། ཐ་མར་ཆོས་ཉིད་ཟད་པའི་སྐབས་སུ་ལྟ་བས་གནས་དག་སྟེ། རིག་གདངས་ཚད་ཕེབས་ཀྱི་སྣང་ཆ་དབྱིངས་སུ་

༄༅། །བསྡུས་ནས་དབྱིངས་རིག་དབྱེར་མེད་དུ་འདྲེས། ཤེས་ཉམས་ཡིད་དཔྱོད་དང་བྲལ་བའི་ཆོས་ཉིད་སྣང་ཉམས་དབང་པོས་མངོན་སུམ་དུ་མཐོང་བ་འོད་གསལ། ཐོད་རྒལ་གྱི་ཉམས་ལེན་
མཐར་ཕྱིན་པར་ཤོག་ཅེས་སྨོན་པའོ། །དེ་ཡང་ཀུན་མཁྱེན་རྡོ་རྗེ་ཐོགས་མེད་རྩལ་ལམ་ངག་དབང་བློ་བཟང་རྒྱ་མཚོའི་ཞལ་ནས། གཉིས་པ་ཐོད་རྒལ་ལམ་གྱི་རིམ་པ་ནི། །སྤྲུལ་སྐུ་དྲང་སྲོང་ཙོག་པུའི་
བཞུགས་སྟངས་ཀྱིས། །སྙིང་དབུས་ཡེ་ཤེས་སུམ་ལྡན་གདོད་མའི་མགོན། །རིག་གདངས་རྩ་སྒྲོན་ལམ་བརྒྱུད་ཆུ་སྒྲོན་ལས། །ཐོན་པ་ཡེ་ཤེས་སྒྲོན་མ་ཆོས་ཉིད་དེ། །དག་པ་དབྱིངས་ཀྱི་མཁའ་ལ་ཤར་
བའི་ཚེ། །ཐིག་ལེ་སྟོང་པའི་སྒྲོན་མ་ཞེས་བྱ་བ། །འོད་དང་འོད་ཁྱིམ་ཐིག་དང་ཐིག་ཕྲན་དང་། །སྦྲ་ཕུབ་རེ་ལྡེ་མཐིང་ཕྱར་མེ་ལོང་སོགས། །གང་ཤར་དེ་ལ་རྩེ་གཅིག་བལྟས་པ་ན། །ཀ་དག་ལྷུན་
གྲུབ་གཉིས་སུ་མེད་པ་ཡི། །ཤེས་རབ་རང་བྱུང་སྒྲོན་མ་བཞིའི་སྣང་ལུགས། །ད་ལྟའི་སྣང་སེམས་འབྲས་བུར་ཡེ་གྲོལ་བའི། །སྨིན་བྱེད་དོན་ལ་གོམས་པས་མངོན་སུམ་གྱི། །རང་སྣང་དབྱིངས་རིག་

དབྱེར་མེད་དུ་འཆར་བས། །འདི་མཐོང་ཙམ་གྱིས་འཁོར་བར་ཕྱིར་མི་ལྡོག །དེ་ལྟར་སྦྱངས་པས་ཕྱི་ཡི་དབྱིངས་ནང་དུ། །ལུག་རྒྱུད་དབྱེར་མེད་གནས་པ་ཇི་ལྟ་བར། །ནང་དུ་ཀ་དག་སྟོང་ཉིད་དབྱིངས་
ཀྱི་ངང་། །རང་གདངས་རིག་པའི་དབྱིངས་ཀྱི་རྩལ་རྣམས་ཀུན། །དབྱེར་མེད་གནས་པས་འོད་གསལ་མ་བུ་འདྲེས། །ཆོས་ཉིད་མངོན་སུམ་ཉམས་སུ་བླངས་པའི་རྗེས། །ལོངས་སྐུ་གླང་ཆེན་ཉལ་བའི་
འདུག་སྟངས་ཀྱིས། །གོང་བཞིན་བལྟས་པས་ཁ་དོག་རྣམ་པ་ལྔའི། །འོད་ཕྲེང་ཐིག་ལེ་སྲན་མ་ཙམ་གྱི་ནང་། །ལུག་རྒྱུད་སྐར་མདའ་ཇི་བཞིན་འཆར་ཞིང་མགྱོགས། །གྱེན་བསྒྲེང་རྩིབ་ཤར་གྲུ་ཕྱེད་རེ་
ལྡེ་དང་། །ཡུལ་གྲུ་ལ་སོགས་མ་ངེས་ཅིར་ཡང་འཆར། །ཐིག་ལེ་མེ་ལོང་ཙམ་གྱི་ནང་དུ་ནི། །རིག་པ་འདབ་ཆགས་འཕུར་སྐྱེན་བཞིན་དུ་འཆར། །དེ་ནུབ་ཡེ་ཤེས་ལྔ་དབྱིངས་སྣང་བ་ནི། མིག་
ཚགས་མིག་མང་དྲ་བ་དྲ་ཕྱེད་དང་། །མེ་ཏོག་ཚོམ་བུ་རིགས་ལྔའི་ཕྱག་མཚན་སོགས། །མཁར་ཐབ་ཟ་འོག་གུར་ཁྱིམ་ཐིག་ལེའི་ཁྱོན། །ཁམ་ཕོར་ཙམ་ལ་རི་དྭགས་སྤང་རྒྱུག་འདྲ། །དེ་རྗེས་ཐིག་ལེ་

༄༅། །བསེ་ཕུབ་ཙམ་གྱི་ནང་། །རིག་པ་བུང་བས་རྩི་བཅུད་མྱོང་བ་འདྲ། །ལུག་རྒྱུད་གཅིག་འདུག་གཉིས་དང་ལྔར་འཕེལ་སོགས། །སྣང་བ་དང་པོའི་ཐིག་ལེ་ལས་ཆེ་ཞིང་། །བར་དོ་ལས་གྲོལ་
ཉམས་ནི་གོང་འཕེལ་ཚད། །འདི་ལ་རྡོར་སེམས་སྐུ་རྐྱང་འཆར་བ་སོགས། །སྙིང་ཐིག་གཞན་དུ་འབྱུང་བས་གང་ཟག་གི །འཆར་སྒོའི་ནང་ཚུལ་གཅིག་ཏུ་མཐའ་མ་བཀག །དེ་རྗེས་ཆོས་སྐུ་སེང་
གེའི་བཞུག་སྟངས་ཀྱིས། །སྔར་བཞིན་གཅུན་ནས་དབྱིངས་རིག་བལྟས་པ་ཡི། །ཐིག་ལེ་རེ་རེའི་ནང་དུ་ཕྱེད་སྐུ་དང་། །སྐུ་རྐྱང་སྤྲུལ་སྐུའི་སྣང་བ་ཡབ་ཡུམ་ལྔར། །ཤར་བ་ལོངས་སྐུའི་ཡེ་ཤེས་ཚད་
དུ་ཕྱིན། །སྟེང་དང་ཕྱོགས་བཞིར་རིག་ལྔ་ཡབ་དང་ཡུམ། །གཙོར་བྱས་ཡབ་ཡུམ་ཟུང་འཇུག་ཚོམ་བུ་ཡི། །དཀྱིལ་འཁོར་བགྲངས་ཡས་ཆོས་སྐུའི་སྦྱང་པ་དག །དབྱིངས་རིག་ཉིན་མཚན་མེད་པ་
ཚད་ཕེབས་ཡིན། །དེ་ལྟར་གོམས་པས་ཚེ་འདིར་ཞིང་ཁམས་ཆོད། །ལོངས་སྤྱོད་རྫོགས་པའི་སྐུ་རུ་གྲོལ་བ་ཡིན། །སླར་ཡང་ཆོས་སྐུའི་བཞུགས་སྟངས་ངང་ཉིད་ལས། །སྙིང་དབུས་རིག་པ་ཨ་

དཀར་ལས་འཕྲོས་པའི། །སྔོན་པོའི་འོད་ཀྱི་སྟོད་སྨད་ལུས་ཀུན་ཁྱབ། །མདུན་ནས་བརྩམས་ཏེ་དཀར་སེར་དམར་ལྗང་གིས། །ལུས་ནི་འོད་ཀྱི་ཕུང་པོ་ཆེན་པོར་གྱུར། །ལྔ་ལྡན་ཐིག་ལེ་ཨ་ཧཱིའི་ཡི་གེ་
སོགས། །གྲངས་མེད་བ་སྤུའི་བུ་ག་ནས་ཐོན་ཏེ། །སྣང་སྲིད་ཐམས་ཅད་འོད་ཀྱི་གོང་བུར་གྱུར། །རགས་པའི་ལུས་ཟད་མཉམ་བཞག་ཕྱག་རྒྱ་ཅན། །འོད་ལུས་སྒྱུ་མ་ཙམ་དུ་འཆར་བ་ཡིན། །གཞོན་
ནུ་བུམ་སྐུ་འགྲུབ་ནས་སྐྲ་སེན་སོགས། །ཅུང་ཟད་བཞག་སྟེ་སྔོན་མེད་རྫོགས་སངས་རྒྱས། །དེ་ཕྱིར་ཆོས་ཉིད་ཟད་སར་འཁྱོལ་ཞེས་བརྗོད། །ཁྲེགས་ཆོད་ཐོད་རྒལ་ཉམས་ལེན་རབ་འབྲིང་མཐའ། །
ཉམས་འོག་ཆུད་ན་བརྩོན་འགྲུས་འབྲིང་པོ་རྣམས། །བར་དོ་ཐ་མ་རང་བཞིན་སྤྲུལ་སྐུ་ཡི། །ཞིང་དུ་འཚང་རྒྱའི་གདམས་པར་མ་ལྟོས་ཤིང་། །སྤྲོ་ན་སྙིང་ཐིག་ཟང་ཐལ་ཀློང་གསལ་དང་། །གསེར་ཞུན་
ལ་སོགས་མང་པོར་རྒྱས་བཤད་ཅིང་། །དེ་དོན་ཆོས་འདི་སྟོན་པའི་མཁས་གྲུབ་ཀྱི། །ཞལ་ལུང་རྣམས་ལ་འབད་པས་བླང་བྱ་རུ། །ཡོད་པས་ཡི་གེ་ཚེགས་ཀྱིས་མ་བཀོད་ཀྱང་། །བློ་གསལ་རྣམས་

༄༅། །ཀྱིས་ཐོས་བསམ་སྒོམ་པས་འགྲུབ། །ཅེས་གསུངས་པས་བསྟན་ཏོ། །དེ་ལྟར་ཡང་། སྒྲ་ཐལ་འགྱུར་རྩ་བའི་རྒྱུད་ལས། ཆོས་ཉིད་མངོན་སུམ་སྣང་བ་ཡིས། །ཡིད་དཔྱོད་འཛིན་པའི་མཐའ་
ལས་འདས། །གོང་དུ་འཕེལ་བའི་ཉམས་སྣང་གིས། །འཁྲུལ་པའི་སྣང་བ་ནུབ་པར་བྱེད། །རིག་པ་ཚད་ཕེབས་སྣང་བ་ཡིས། །སྐུ་གསུམ་རྟོགས་པའི་ལམ་སྣང་འདས། །ཆོས་ཉིད་ཟད་པའི་སྣང་བ་ཡིས། །
ཁམས་གསུམ་འཁོར་བའི་རྒྱུན་ཐག་ཆོད། །ཅེས་སོ། །མཇུག་གི་བྱ་བ་ལ་འོད་གསལ་སྣང་བཞི་ཉམས་སུ་ལེན་པའི་ལམ་གྱི་ཡན་ལག་ཏུ་གལ་ཆེ་བ་ནི། ཀློང་གསལ་ལས། མཐའ་རྟེན་མན་ངག་རྣམ་པ་
བཞི། །གོང་མའི་རྒྱབ་ཏུ་མེད་ཐབས་མེད། །ཅེས་གསུངས་པ་ལྟར། དང་པོ་མི་འགུལ་བ་གསུམ་གྱི་གཞི་བཅའ་བ་ནི། ལུས་བཞུགས་སྟངས་གསུམ་ལས་མི་འགུལ་བ་དང་། མིག་གཟིགས་སྟངས་གསུམ་
ལས་མི་འགུལ་བ་དང་། རིག་པ་འོད་གསལ་གྱི་སྣང་བ་མངོན་སུམ་མཐོང་བ་ལས་མི་འགུལ་བར་བྱའོ། །གཉིས་པ་སྡོད་པ་གསུམ་གྱིས་ཚད་བཟུང་བ་ནི། དབྱིངས་རིག་བརྟན་པའི་ཆེད་དུ་འབྱུང་སྟེ།

ཕྱི་སྣང་བ་སྐྱེད་བྱེད་ཀྱི་རླུང་ཟད་པས་དབྱིངས་རིག་འགྲོ་འོང་མེད་པར་སྡོད། ནང་ཕུང་པོ་སྐྱེད་བྱེད་ཀྱི་རླུང་ཟད་པས་ལུས་གཡོ་འགུལ་མེད་པར་སྡོད། གསང་བ་རྟོག་པ་སྐྱེད་བྱེད་ཀྱི་རླུང་ཟད་པས་
རྣམ་རྟོག་འགྱུ་མི་སྲིད་པར་སྡོད་པའོ། །ཚད་རྨི་ལམ་གྱིས་འཛིན་པ་ནི། བརྩོན་འགྲུས་རབ་ཀྱི་རྨི་ལམ་དབྱིངས་སུ་ཐིམ། འབྲིང་གི་རྨི་ལམ་ངོ་ཤེས་གཉིས་རྟོག་བྲལ། ཐ་མ་རྨི་ལམ་བཟང་པོ་གནས་
འགྱུར་གསུམ། རྟགས་ནི་ལུས་ངག་ཡིད་ལ་འབྱུང་བ་སྟེ། དང་པོ་སྣང་བཞིའི་ལུས་རྟགས་བཞི་ནི། མཁར་གཞོང་འཇམ་པོར་རུས་སྦལ་བཅུག་པ་ལྟར། །བུམ་པའི་དབང་གི་གནས་པའི་རྩ་དལ་ནས། །
གདོས་བཅས་ཡེ་ཤེས་མཆོག་ཏུ་མངོན་སུམ་འགྱུར། །སྐྱེས་བུ་ནད་ཀྱིས་ཟིན་པ་ཇི་བཞིན་དུ། །གསང་བའི་དབང་གི་དབུ་མར་རླུང་ཞུགས་ནས། །ལུས་དག་སྤྲོས་མེད་ལམ་ལ་རང་བྱན་ཚུད། །གླང་
ཆེན་འདམ་རྫབ་ཆེ་ལ་ཆུད་པ་ལྟར། །ཤེར་ཡེའི་དབང་གི་རྩ་རླུང་ལས་རུང་ནས། །ལུས་དག་ཤིན་ཏུ་སྤྲོས་མེད་ཡེ་ཤེས་འབྱུང་། །དུར་ཁྲོད་མི་རོ་གཤེད་མས་བསྐོར་བ་ལྟར། །བཞི་པའི་དབང་གི་

༄༅། །སེམས་ཉིད་འོད་གསལ་གྲོལ། །ལུས་དག་རབ་ཏུ་སྤྲོས་མེད་ཡེ་ཤེས་འབྱུང་། །དེ་ནི་ལུས་ཀྱི་རྟགས་བཞི་ཞེས་བྱའོ། །ངག་གི་རྟགས་བཞི་ལྐུགས་པའི་ངག་ཇི་བཞིན། །རྩ་ནང་ངག་རྣམས་
ཞུགས་པའི་སྒྲ་མི་འདོན། །བརྗོད་པ་རང་དག་སྤྲོས་བྲལ་ཡེ་ཤེས་གསལ། །སྨྱོན་པའི་གཏམ་ལྟར་ཅ་ཅོལ་སྨྲ་བ་ནི། །བརྗོད་རྐྱེན་རང་ངོ་དག་པའི་ཡེ་ཤེས་མཆོག །ངག་གང་སྤྲོས་མེད་ནང་དུ་གདངས་
ཆོད་པ། །གྲུལ་བུམ་ཕྲུ་གུའི་སྐད་ལྟར་སྙན་པོ་ཡི། །ཅི་སྨྲས་གཞན་ལ་ཕན་པའི་མཆོག་ཏུ་འབྱུང་། །རྫོགས་པ་ཆེན་པོ་སྨྲ་བསམ་ལས་འདས་པ། །ཤིན་ཏུ་སྤྲོས་མེད་བརྗོད་བྱའི་ཡུལ་ལས་འདས། །བྲག་
ཆ་ལྟ་བུ་རྗེས་བཟུང་བྱེད་པ་ནི། །རྩ་དང་ཡི་གེ་རླུང་གི་ཐིག་ལེ་ཚུད། །རྫོགས་ཆེན་བརྗོད་བྲལ་ངག་གི་གདངས་ལ་ཞུགས། །རབ་ཏུ་སྤྲོས་མེད་ངག་གི་རྟགས་བཞིའོ། །ཡིད་ཀྱི་བཞི་ནི་འདབ་ཆགས་སྒྲོག་
ཆུད་ལྟར། །རིག་པ་འོད་གསལ་འདྲེས་པའི་རྫོགས་པ་ཆེ། །སྤྲོས་མེད་འཁོར་བར་མི་ལྡོག་ཆོས་ཉིད་མཐོང་། །སྐྱེས་བུ་དུག་ཟིན་ཤེས་པ་མྱོས་པ་ལྟར། །དྲན་མེད་ཀློང་དུ་གྲོལ་བའི་རྫོགས་པ་ཆེ། །

མཐའ་བྲལ་རང་ངོ་ཤེས་ནས་རང་སངས་རྒྱས། །སྐྱེས་བུ་འབྲུམ་ནད་བྱང་ལྟར་ཡེ་གྲོལ་གྱི། །ངོ་བོ་སྐྱེ་མེད་རང་སྣང་དུ་གྲོལ་བས། །ཁམས་གསུམ་སླར་ལྡོག་མི་སྲིད་རྫོགས་པ་ཆེ། །བར་སྣང་ན་བུན་
ཇི་བཞིན་བག་ཆགས་ཚོགས། །བློ་འདས་རྫོགས་ཆེན་ཀ་དག་ཆོས་ཉིད་ཀློང་། །འཚང་རྒྱ་ཡིད་ཀྱི་རྟགས་ཏེ་རྟགས་གསུམ་མོ། །གསུམ་པ་ཐོབ་པ་གསུམ་གྱི་གཟེར་གདབ་པ་ནི། ཐོབ་པ་གསུམ་ནི་སྐྱེ་
བར་དབང་ཐོབ་པས། །ཕུང་པོ་མི་སྣང་གདོས་བཅས་འགགས་པར་འགྱུར། །དེ་ཡི་ཡོན་ཏན་འགྲོ་ལ་སེམས་གཏདཔས། །འབྱུང་བ་རང་དག་མངོན་སངས་རྒྱས་པ་དང་། །བེམས་པོར་རིག་པ་བཅུག་
པས་འགུལ་བ་དང་། །ཆོས་ཀྱི་སྒྲ་སོགས་ཡོན་ཏན་དེ་ལྟར་འབྱུང་། །ཞེས་གསུངས་པ་ལྟར། སྐྱེ་བ་དང་། འཇུག་པ་དང་། རླུང་སེམས་ལ་རང་དབང་ཐོབ་པ་སྟེ། དེའང་ཀ་དག་ཁྲེགས་ཆོད་དུ་གྲོལ་
བ་ནམ་མཁའ་དང་མཁའ་འགྲོའི་འཆི་ལུགས། ལྷུན་གྲུབ་ཐོད་རྒལ་དུ་གྲོལ་བ་མེ་ཕུང་དང་རིག་འཛིན་གྱིས་འཆི་ལུགས་རྣམས་ཀྱིས་སོ། །བཞི་པ་གདེངས་བཞིའི་གྲོལ་ཚད་བསྟན་པ་ནི་ཡར་གྱི་

༄༅། །གདེངས་གཉིས་ནི། མྱང་འདས་ཀྱི་ཡོན་ཏན་ཐོས་ཀྱང་ཐོབ་ཏུ་རེ་བ་དང། མ་ཐོབ་ཀྱི་དོགས་པ་མེད་དེ། རང་རིག་ལས་གཞན་པའི་སངས་རྒྱས་མེད་པར་རྟོགས་པའི་ཕྱིར་རོ། །མར་གྱི་
གདེངས་གཉིས་ནི། འཁོར་བའི་སྡུག་བསྔལ་ཐོས་ཀྱང་མི་ལྟུང་དུ་རེ་བ་དང་། ལྟུང་གིས་དོགས་པ་མེད་དེ་རང་རིག་ཡེ་ནས་འཁྲུལ་པ་མེད་པར་ཤེས་པས་འཁོར་བར་འཁྱམས་མཁན་མ་གྲུབ་པར་ཐག་
ཆོད་པའི་ཕྱིར་རོ། །དེ་ཡང་བརྩོན་འགྲུས་དང་སྐལ་བ་དམན་པས་སྐྱེ་གནས་རང་བཞིན་གྱི་བར་དོའི་ཚེ་དུས་འདིར་གདོད་མའི་ས་ལ་གདོས་བཅས་ཟད་པའི་རྣམ་པར་གྲོལ་བ་མ་ཐོབ་ན། དབང་པོ་རབ་
འཆི་ཁ་མའི་བར་དོར་སྔར་ཤེས་པའི་གདམས་ངག་རྣམས་གསལ་བཏབ་སྟེ། འབྱུང་ལྔ་རིམ་གྱིས་ཐིམ་ནས་ནམ་མཁའ་དབྱིངས་རིག་ལ་ཐིམ་པའི་ཚེ་སྲོག་ལྔ་སྙིང་དབུས་རིག་པའི་སྦུབས་སུ་འཇུག་
པར་བྱེད་པས། རིག་པ་ཉིད་གཞི་ལས་ལྡོག་སྟེ། ཀ་དག་གི་ས་ལ་ཕྱིན་པས་བེམས་རིག་བྲལ་བ་དང་འཚང་རྒྱ་བ་དུས་མཉམ་པ། ཚེས་བཅོ་ལྔའི་ཟླ་བ་ནུབ་པ་དང་། ཉི་མའི་སྣང་བ་འཆར་བ་དུས་

མཉམ་པ་བཞིན་ནོ། །དབང་པོ་འབྲིང་འཆི་ཁར་ཀ་དག་གི་གྲོལ་ས་མི་རྙོགས་ན་གཞི་ལས་འཕགས་པའི་ཆོས་ཉིད་དུ་སྣང་བའི་བར་དོ་འོད་དང་ཐིག་ལེ་ཞི་ཁྲོའི་ཚོམ་བུ་ཟེར་ཐག་སྒྲ་སྐད་སྣ་ཚོགས་སུ་ཤར་
བ་ཐམས་ཅད་རང་སྣང་ལས་གཞན་དུ་མེད་པར་ཡིད་ཆེས་ནས་མ་པང་དུ་བུ་འཇུག་པ་ལྟར་ངེས་པའི་ཤེས་པ་བརྟན་པོར་གནས་པས། སྐད་ཅིག་དང་པོ་རང་ངོ་ཤེས། གཉིས་པར་ཤེས་ཐོག་ཏུ་གྲོལ།
གསུམ་པར་གྲོལ་ཐོག་ནས་ཀ་དག་གི་དབྱིངས་སུ་ཐིམ་པར་འགྱུར་རོ། །དབང་པོ་ཐ་མ་ཡེ་ཤེས་བཞི་སྦྱོར་གྱི་རང་སྣང་དངོས་མ་ཟིན་པར་འཁྲུལ་པས་གཞན་དུ་རྟོག་ནས་སྣང་བ་དེ་དག་ཡལ་མ་ཐག་
ཏུ་མིང་བཞི་འདུས་པའི་ཕུང་པོ་བརྫུས་སྐྱེས་ཡིད་ཀྱི་ལུས་སུ་གྲུབ་ནས་འཁྲུལ་སྣང་གིས་སྲིད་པའི་བར་དོ་ལས་འཁྲུལ་བ་རྨི་ལམ་ཙམ་དུ་ཤར་ནའང་ཆོས་འདིའི་སྒོ་མཐོང་ནས། ཐེ་ཚོམ་མེད་པའི་མོས་
པ་དང་། བརྒྱུད་པའི་བླ་མ་རྣམས་ཀྱི་ཐུགས་རྗེའི་སྟོབས་ལས། བར་དོར་རང་ངོ་ཤེས་པའི་ཚེ་རང་བཞིན་སྤྲུལ་པ་སྐུའི་ཞིང་ཡིད་ལ་བྱས་པས། རྨི་ལམ་སད་པའི་ཆ་ཙམ་ལ་དེ་དག་ཏུ་འགོད་ཅིང་

༄༅། །པདྨོ་ལ་བརྫུས་ཏེ་སྐྱེས། སྲིད་མཐའི་བྱང་ཆུབ་སེམས་དཔར་གྱུར་ཏེ་སྟོན་པ་ལོངས་སྤྱོད་རྫོགས་སྐུ་ལས་ཆོས་ཉན་པས་བདེན་པ་མཐོང་བ་དང་། དབང་དང་ལུང་བསྟན་པ་ཐོབ་ནས་གདོད་
མའི་ཞིང་དུ་འཚང་རྒྱ་བར་འགྱུར་རོ། །བཞི་པ་དོན་བསྡུ་རང་ལམ་གྱི་འབྲས་བུ་ལ་སྨོན་པ་ནི། ཁྲེགས་ཆོད་ལྟ་བས་སྲིད་ཁུངས་གདར་ཤ་བཅད། སོགས་ནས། ཐིག་ལེ་ཉག་གཅིག་ཡིད་ལ་གཡོ་
མེད་ཤོག །ཅེས་ཤཱ་ལོ་ཀ་གཅིག་དང་རྐང་པ་གསུམ་གྱིས་བསྟན་ལ། དེ་ཡང་ཀ་དག་ཁྲེགས་ཆོད་ཀྱི་ལྟ་བས་འཁྲུལ་སྣང་སྲིད་པའི་འབྱུང་ཁུངས་བདག་འཛིན་གྱི་རྩ་བ་བཅད་དེ། རང་གནས་ཀྱི་ཡེ་
ཤེས་ཆོས་ཉིད་ཀྱི་གདར་ཤ་བཅད། ལྷུན་གྲུབ་ཐོད་རྒལ་གྱི་སྣང་བཞི་ཇི་བཞིན་པ་འདྲིས་ཤིང་གོམས་ནས་བསྒོམས་པས་སྐུ་གསུམ་གྱི་ལམ་སྣང་རྩལ་རྫོགས་ཏེ། འབྲས་བུ་གྲོལ་བའི་ཀ་དག་ཡེ་སྟོང་
བསམ་གྱིས་མི་ཁྱབ་པ་གདོད་ནས་རྣམ་པར་དག་པའི་དབྱིངས་ཆོས་ཉིད་ངོ་བོ་དབྱེར་མེད་པས་གདོད་མའི་མགོན་པོ་ཀུན་ཏུ་བཟང་པོ་དང་པོའི་སངས་རྒྱས་ཀྱི་ངོ་བོ་ཉིད། དགོངས་པ་འཁོར་འདས་

དབྱེར་མེད་ཐིག་ལེ་ཉག་གཅིག་རྣམ་ཀུན་མཆོག་ལྡན་གྱི་སྟོང་གཟུགས་སུ་གང་སྣང་བ་དེ་ལས་སྤྲོས་པའི་ཚེ་ན། སྐུ་གསུམ་དག་པའི་ཞིང་ཁམས་སྣོད་བཅུད་དང་བཅས་པ་མ་འདྲེས་པར་སྣང་ཞིང་། བསྡུས་
ཚེ་སྟོང་ཉིད་སྙིང་རྗེ་དབྱེར་མེད་པའི་རང་བཞིན་ཡེ་ཤེས་ཆོས་ཀྱི་སྐུ་ཡི་བདག་ཉིད་སྤྲོས་བྲལ། ཐིག་ལེ་ཉག་གཅིག་སྟེ། སེམས་འགག་པ་དེ་སྐུ་ཡི་མངོན་དུ་མཛད་ཅེས་པ་ལྟར། སེམས་སེམས་བྱུང་
གི་གཡོ་བ་རྒྱུན་ཆད་ནས་ཆོས་སྐུ་ཐིག་ལེ་ཉག་གཅིག་གི་ངང་དེ་ལྟ་བུ་ལ་ཡིད་མི་གཡོ་བ་འཕོ་འགྱུར་མེད་པར་གནས་པར་ཤོག་ཅིག་ཅེས་སྨོན་པའོ། །བསྲུང་བྱའི་དམ་ཚིག་མེད་པ། ཕྱལ་བ། གཅིག་
པུ༑ ལྷུན་གྱིས་གྲུབ་པ་བཞིར་སྟོན་ཏེ། ཐིག་ལེ་ཀུན་གསལ་ཆེན་པོའི་རྒྱུད་ལས། ང་ཡི་དམ་ཚིག་གསལ་བ་ནི། །རང་རིག་ཡེ་ཤེས་ཆེན་པོ་ལ། །བསྲུང་བྱ་སྲུང་བྱེད་གཉིས་མེད་པས། །ཉམས་དང་
མི་ཉམས་གཉིས་སུ་མེད། །ཐེག་བརྒྱད་བཅོས་པའི་དམ་ཚིག་གྲངས། །ང་ཡི་བསྲུང་བ་མེད་ཅེས་བྱ། །འོག་མའི་དམ་ཚིག་ལས་གྲོལ་ཅིང་། །རང་གི་བསྲུང་སྒོ་ཡངས་པས་ན། །ཕྱལ་བ་ཞེས་སུ་གྲགས་

༄༅། །པ་ཡིན། །བསྲུང་དུ་མེད་པའི་དམ་ཚིག་ལ། །འདའ་མི་སྲིད་པའི་བསྲུང་ཐབས་ནི། །རང་རིག་ཡེ་ཤེས་གཅིག་པུ་པས། །བྱ་རྩོལ་མེད་པར་ཡེ་བསྲུང་བས། །ལྷུན་གྲུབ་ཅེས་སུ་བཏགས་
པ་ཡིན། །ཞེས་གསུངས་པས་དེ་ཡང་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་མེད་བཞིན་སྣང་བ་སྒྱུ་མའི་དཔེ་བརྒྱད་ཀྱི་རང་བཞིན་དུ་སྣང་ནའང་། རང་རིག་སྟོང་གསལ་སྤྲོས་པའི་
མཐའ་ཐམས་ཅད་དང་བྲལ་བ་འདིའི་ངོས་ན་དམ་ཚིག་དང་བསྲུང་བྱ་སྲུང་བྱེད་ཐམས་ཅད་བློས་བཏགས་པ་ཙམ་ལས་དོན་དམ་པར་གང་ཡང་གྲུབ་པ་མེད་པའི་ཕྱིར་མེད་པ་ཞེས་བྱ་ལ། དེ་ལྟར་ནའང་
སེམས་བཟུང་འཛིན་གྱིས་མ་བཅངས་པར་གང་ཤར་གཏད་མེད་འཛིན་མེད་འདི་ཞེས་ཀྱི་ཚད་བཟུང་མེད་པས་ཕྱལ་བ་ཞེས་བྱ་ལ། རང་བྱུང་ཡེ་ཤེས་སྟོང་ལ་གོ་འབྱེད་པས་ཡེ་སངས་རྒྱས་པའི་རང་
ངོ་འདི་ན་བསྲུང་རྒྱུ་དང་དོར་རྒྱུ་མི་འདུག་སྟེ་ཡེ་ནས་རང་ཆས་སུ་མ་བསྲུངས་བའི་སྡོམ་པ་ཆེན་པོ་ལ་གནས་པས་བློས་འཛིན་ཞེན་གྱི་དམ་ཚིག་གིས་ཅི་བྱར་ཡོད་དེ་མེད་དོ། །རང་རིག་སོ་མ་གཉུག་

མ་མ་བཅོས་མ་བསླད་པའི་ཤེས་པ་འདི་རང་ལས་མེད་པས་གཅིག་པུ་ཞེས་བརྗོད་ལ། འདིའི་ངོས་ནས་གཞི་ལམ་འབྲས་བུའི་ཆོས་ཉིད་ཀྱང་ཡེ་ནས་རང་ཆས་སུ་འདུག་ན། ད་གདོད་རྟོག་ཚོགས་ཀྱི་
ཕྲེང་བས་རེ་དོགས་དང་སྤང་གཉེན་རྩོལ་བསྒྲུབ་བྱར་མེད་དེ། མ་བསྲུངས་པར་ཡེ་བསྲུང་། མ་བསྒྲུབས་པར་ཡེ་གྲུབ། མ་བྱས་པ་ཡེ་ཟིན་དུ་ལྷུན་གྱིས་གྲུབ་པར་གནས་པས་ན་ལྷུན་གྲུབ་ཅེས་རྡོ་རྗེ་སྙིང་།
པོའི་གནད་ཀྱི་དམ་ཚིག་དམ་པའོ། །མདོར་བསྡུས་ན། སྣང་སྲིད་གཟུགས་སྣང་ཐམས་ཅད་སྣང་སྟོང་འཛིན་མེད་སྐུའི་རྡོ་རྗེ། ངག་སྒྲ་གྲགས་ཐམས་ཅད་གྲགས་སྟོང་འགག་མེད་གསུང་གི་རྡོ་རྗེ། ཡིད་
དྲན་རྟོག་ཐམས་ཅད་གསལ་སྟོང་སྐྱེ་མེད་ཐུགས་ཀྱི་རྡོ་རྗེ་སྟེ། རྡོ་རྗེ་གསུམ་དུ་ཤེས་པས་ཐམས་ཅད་དེར་འདུ་བ་སྟེ། ཕྲ་རྒྱས་ལས། དེ་ལྟར་ས་ཡ་འབུམ་སྡེ་རྣམས། །བདག་ནི་རྡོ་རྗེ་མཆོག་གསུམ་པོ། །
ལོག་པར་མི་གཏོང་སྡོམ་པ་དངོས། །ས་གཞི་ལྟ་བུར་གསུངས་པ་ཡིན། །ཅེས་དང་། རྡོ་རྗེ་གུར་ལས། ཕྱག་རྒྱ་ཆེན་པོ་རབ་སྦྱོར་བས། །རྡོ་རྗེའི་སྐུ་ནི་རབ་ཏུ་འགྲུབ། །རིན་ཆེན་བཟླས་པའི་ཁྱད་

༄༅། །པར་གྱིས། །དྲི་མེད་རྡོ་རྗེའི་གསུང་དུ་འགྱུར། །བསམ་གཏན་རྡོ་རྗེ་རབ་བསམ་ན། རིན་ཆེན་གསུམ་པོ་རབ་ཏུ་འགྲུབ། །ཅེས་དང་། སྡོམ་གསུམ་རྣམ་ངེས་ལས། མདོར་ན་གནས་གསུམ་
རྡོ་རྗེ་གསུམ་ཤེས་ན། །སྔགས་ཀྱི་དམ་ཚིག་ས་ཡ་འབུམ་སྡེ་འདུས། །ཞེས་གསུངས་པ་ལྟར་ལགས་པས། ཐ་མལ་མཚན་འཛིན་གྱི་འཁྲུལ་རྟོག་མཚན་མེད་ཡེ་ཤེས་ཆེན་པོར་སྡོམ་པ་ནི་སྔགས་ཀྱི་
སྡོམ་པ་ཡིན་ནོ། །གསུམ་པ་ལམ་དེས་གྲུབ་པའི་འབྲས་བུ་ཡན་ལག་དང་བཅས་པར་སྨོན་པ་ལ། འབྲས་བུ་སྐུ་གསུམ་དབྱེར་མེད་ལ་སྨོན་པ་དང་། འབྲས་བུ་དེ་འཐོབ་བྱེད་ལམ་ཡོངས་སུ་རྫོགས་པར་
སྨོན་པ་གཉིས་ལས། དང་པོ་ནི། སླར་ཡང་རྡོ་རྗེ་ལྟ་བུའི་ཏིང་འཛིན་གྱིས། །ནས། སྤྲུལ་པའི་སྤྲིན་འཕྲོ་སྐུ་གསུམ་དབྱེར་མེད་ཤོག །ཅེས་ཤཱ་ལོ་ཀ་གསུམ་དང་རྐང་པ་གཅིག་གིས་བསྟན་ལ། དེ་ཡང་
འཇུག་པ་ལ་དབང་ཐོབ་ནས་གདོད་མའི་ནང་དབྱིངས་སུ་འཇུག་པ་དེར་སླར་ཡང་རྡོ་རྗེ་ལྟ་བུའི་ཏིང་འཛིན་གཞུ་བདུངས་པ་ལྟ་བུ་གང་ལ་ཡང་ཐོགས་པ་མེད་པ་དེ་ཉིད་ཀྱིས་གཉིས་སུ་སྣང་བ་དང་། དེ་

ལས་བྱུང་བའི་འཁྲུལ་བའི་བག་ཆགས་ཀྱི་ལྷག་མར་གྱུར་པ་གནས་ངན་ལེན་གྱི་ཤེས་སྒྲིབ་ཕྲ་ཞིང་ཕྲ་བ་ཀུན་མིང་མེད་དུ་བཅོམ་ནས། རམ་པད་བ། བཞི་པའི་དོན་གྱི་འོད་གསལ་དེ་ཉིད་སློབ་པའི་
ཟུང་འཇུག་གི་སྒྲུབ་གཞི་ཡིན་པས། དེ་དང་ངོ་བོ་གཅིག་པའི་ཆ་ནས་དབྱེར་མེད་ལྷན་ཅིག་སྐྱེས་པའི་བདེ་བའི་དངོས་གཞིར་བཤད་ལ། དེ་ཉིད་ལས་མི་སློབ་པའི་ཟུང་འཇུག་ཁ་སྦྱོར་ཡན་ལག་
བདུན་ལྡན་ལྷག་པའི་བདེན་གཉིས་ཟུང་དུ་འཇུག་པའི་ཧེ་རུ་ཀ་ཡི་སྐུར་བཞེངས་པ་སྟེ། ཁ་སྦྱོར་ཡན་ལག་བདུན་ནི། འོག་མིན་གྱི་གནས་སུ་སེམས་དཔའ་ཆེན་པོ་རྣམས་ལ་ཟབ་རྒྱས་གསང་སྔགས་
ཀྱི་ཆོས་འཁོར་ལ་རྟག་པ་རྒྱུན་དུ་ལོངས་སྤྱོད་མཛད་པའི་ཕྱིར་ལོངས་སྤྱོད་ཀྱི་ཡན་ལག་དང་། མཚན་དཔེ་རྫོགས་པའི་ཡེ་ཤེས་ཀྱི་སྐུ་ཉིད་རང་འོད་ཀྱི་ཡུམ་དང་སྦྱོར་བ་ཁ་སྦྱོར་གྱི་ཡན་ལག་དང་། ཟག་
མེད་བདེ་བ་ཆེན་པོ་རྒྱུན་ཆད་མེད་ཕྱིར་བདེ་བ་ཆེན་པོའི་ཡན་ལག་དང་། དམིགས་མེད་ཀྱི་ཐུགས་རྗེ་མཁའ་ལྟར་ཁྱབ་པ་ནི་སྙིང་རྗེས་ཡོངས་སུ་གང་བའི་ཡན་ལག་དང་། ཕྲིན་ལས་རྒྱ་ཆེན་པོ་འཁོར་

༄༅། །བའི་མཐའ་མཉམ་དུ་རྟོག་མེད་ལྷུན་གྲུབ་ཏུ་འབྱུང་བ་ནི་རྒྱུན་མི་འཆད་པའི་ཡན་ལག་དང་། མྱང་འདས་ཞི་བའི་མཐའ་ལ་མི་གནས་པ་འགོགས་པ་མེད་པའི་ཡན་ལག་དང་། སྟོང་ཉིད་
སྙིང་རྗེ་ཟུང་འཇུག་སྤྲོས་པ་དང་བྲལ་བ་ནི་རང་བཞིན་མེད་པའི་ཡན་ལག་དང་བདུན། དེ་ལས་ལོངས་སྤྱོད་རྫོགས་སྐུ་ཁ་སྦྱོར་བདེ་ཆེན་ལོངས་སྐུའི་ཡན་ལག་དང་། སྙིང་རྗེས་ཡོངས་གང་རྒྱུན་མི་
ཆད་པ་འགོགས་པ་མེད་པ་སྤྲུལ་སྐུའི་ཡན་ལག་དང་། རང་བཞིན་མེད་པ་ཆོས་སྐུའི་ཡན་ལག་གི་ཁྱད་ཆོས་སུ་འདྲེན་པར་སྣང་ངོ་། །དེ་ནི་ཆོས་ཀྱི་དབྱིངས་ཀྱི་མཁའ་དབྱིངས་ལ་ཞེས་འཆར་གཞི་
བསྟན་ལ། གང་འཆར་ན་ཡན་ལག་བདུན་ལྡན་བདེན་གཉིས་ཟུང་འཇུག་གི་དཔལ་ཆེན་པོ་ཧེ་རུ་ཀ་འཆར། ཚུལ་ཇི་ལྟར་ཤར་བའི་ཚུལ་ནི་དབང་པོའི་གཞུ་སྟེ་ནམ་མཁའ་ལ་འཇའ་ཚོན་ཤར་བ་བཞིན་
དུ་གསལ་ཞིང་རྣམ་པར་དག་པའི་རང་མདངས་ཡེ་ཤེས་ལྔའི་འོད་ཟེར་དཀར་སེར་དམར་ལྗང་མཐིང་ག་ལྔ་ཡིད་འོད་འཕྲོ་ཞིང་འཇའ་ཚོན་གྱི་དྲྭ་བ་མིག་མང་རིས་སུ་བྲིས་པའི་རྣམ་པ་ཅན་རྣམ་པར་དག་

པའི་ཞིང་ཁམས། རྒྱ་ཚད་བྲལ་བའི་གཞལ་ཡས། གསལ་ཞིང་དག་པའི་འོད་ཟེར། ཁྱད་པར་འཕགས་པའི་གདན་ཁྲི། དགྱེས་རྒྱུར་རོལ་བའི་རྒྱན་དང་ལྔའི་ཡོན་ཏན་རྫོགས་པ་དེ་ན། ཆོས་སྐུའི་
གདངས་ལོངས་སྤྲུལ་གྱི་རྣམ་པའི་གཟུགས་སྐུ་གཉིས་སུ་གྲུབ་པ་ལ། ཀུན་ལས་ཁྱད་པར་འཕགས་པའི་སྟོབས་བཅུ། འཇིགས་ཤིང་ཞུམ་པ་མི་མངའ་བའི་མི་འཇིགས་པ་བཞི་དང་། ཡང་དག་པའི་
བློ་གྲོས་ཀྱིས་ཐོགས་མེད་དུ་མཁྱེན་པའི་སོ་སོར་ཡང་དག་པའི་རིག་པ་བཞི། སངས་རྒྱས་རང་གི་ཡོན་ཏན་གཞན་དང་མ་འདྲེས་པའི་ཆོས་བཅོ་བརྒྱད། དེ་རྣམས་མདོ་འགྲེལ་དུ་བསྟན་པ་ལྟར། ཡོན་
ཏན་མཐའ་དག་རྫོགས་པའི་སངས་རྒྱས་དང་། དེའི་གོང་ན་གཞན་མེད་པ་བླ་ན་མེད་པའི་ཡོན་ཏན་གྱི་རང་བཞིན་གང་གིས་གཞལ་དུ་མེད་པ་ཉིད་ལས། གཞོན་ནུ་མ་ལ་པྲ་ཕབ་པའི་སྣང་བ་ལྟར། རྣམ་
པ་ཀུན་ཐམས་ཅད་མཁྱེན་པའི་མཆོག་དང་ལྡན་པའི་ངོ་བོ་ཆོས་ཀྱི་སྐུ་རྟག་པ་མ་ཡིན་ཏེ་དམིགས་བསམ་ལས་འདས་པའི་ཕྱིར་དང་། ཆད་པ་མ་ཡིན་ཏེ་སོ་སོ་རང་གིས་རིག་པའི་ཡེ་ཤེས་ཡིན་པའི་

༄༅། །ཕྱིར་དང། གཉིས་ཀ་དང་གཉིས་ཀ་མ་ཡིན་པའི་མུ་ལ་མ་ཐུག་སྟེ་རྟག་ཆད་མ་གྲུབ་པའི་ཕྱིར་རོ། །དེའི་ཕྱིར་དབྱིངས་ཀྱི་རང་བཞིན་མཐའ་དབུས་དང་བྲལ་བ་ནམ་མཁའ་ལྟ་བུའི་ཀློང་
དུ་ཤིན་ཏུ་ཕྲ་བའི་ཡེ་ཤེས་རོ་གཅིག་ཏུ་འདྲེས་པ་གནམ་གང་གི་ཟླ་བ་ལྟར་མི་མངོན་པ་དང་ཆོས་མཚུངས་པར་བཞུགས་ཀྱང་། མཁྱེན་ཆ་མ་འགགས་པས་ཡེ་ཤེས་ཀྱི་མཉམ་བཞག་གི་ཆ་ལས་ཕྱིར་
བསྒྱུགསལ་གྱི་ཡེ་ཤེས་མཆེད་པའི་སྙིང་པོར་ཕྱེད་པས་རྒྱལ་སྲས་སར་གནས་རྣམས་དང་། སེམས་ཅན་གྱི་ཚོགས་ལ་གཟུགས་སྐུ་མིག་ལ་སྣང་བ་དང་རྣ་བར་གསུང་ཐོས་པ་དང་། འཕགས་པའི་ཚུལ་
ཁྲིམས་ཀྱི་དྲི་བསྣོམས་པ་དང་། ཆོས་ཀྱི་རོ་མྱོང་བ་དང་། ཏིང་ངེ་འཛིན་གྱི་བདེ་བའི་རེག་སྣང་བ་དང་། རྟོག་དཔྱོད་ཀྱི་ཤེས་རབ་ཀྱིས་ཆོས་ལ་འཇལ་བ་རྣམས་ཀྱི་རྒྱུ་བྱེད་པའི་ཐིམ་ལ་མ་རྨུགས་པའི་
ཡེ་ཤེས་ཞེས་བྱ་སྟེ། དེ་ལྟ་ནའང་ཡུལ་དང་ཡུལ་ཅན་གཉིས་སུ་འཛིན་པ་ནི་མེད་དེ་བསམ་གྱིས་མི་ཁྱབ་པའི་ཡེ་ཤེས་སངས་རྒྱས་ཁོ་ན་ལས་གཞན་གྱི་སྤྱོད་ཡུལ་མ་ཡིན་ནོ། །དེ་སྐད་དུ་སྒྱུ་འཕྲུལ་ལས།

ཆེས་ཕྲའི་ཡེ་ཤེས་ནང་དུ་གསལ། །དམིགས་མེད་འཆར་གཞི་ཆོས་ཀྱི་སྐུ། །ཞེས་སོ། །དེའི་གདངས་ལོངས་སྐུ་ནི། སྒྱུ་འཕྲུལ་ལམ་རིམ་ལས། ལྷུན་རྫོགས་རིག་པ་རང་སྣང་བའི། །ཞིང་དང་གཞལ་
ཡས་གདན་ཁྲི་རྒྱན། །འོད་ཟེར་དུ་མར་སྣང་བ་སྟེ། །ཅེས་པའི་དབྱིངས་ཆོས་ཉིད་ངང་ལས་མན་ཤེལ་འོད་ལྔ་ཉི་ཟེར་གྱི་རྐྱེན་གྱིས་གསལ་བ་ལྟར་ངེས་པ་ལྔ་ལྡན་གྱི་སྐུ་མཚན་དང་དཔེ་བྱད་རྒྱ་མཚོའི་
བདག་ཉིད་དུ་རང་སྣང་བས་ན། རྒྱལ་ཚབ་རིགས་ལྔའི་སྟོན་པ་རྣམས་སངས་རྒྱས་ཉིད་ཀྱི་སྣང་བ་ལ་སྟོང་གཟུགས་ལྷར་སྣང་ཞིང་རྟག་པར་རྒྱུན་གྱི་འཁོར་ལོ་སྤྱོད་ལ་གཞན་དང་ཐུན་མོང་མ་ཡིན་པས་
ས་བཅུ་ཐོབ་པ་དག་གིས་ཀྱང་མི་མཐོང་སྟེ། ཅིའི་ཕྱིར་ན་སྒྲིབ་པ་མཐའ་དག་མ་སྤངས་ཤིང་ཇི་ལྟ་བ་དང་ཇི་སྙེད་པའི་ཡོན་ཏན་མཐའ་དག་ལ་གཟིགས་པའི་བློ་མིག་མ་ཐོབ་པའི་ཕྱིར་རོ། །དེ་སྐད་དུ།
རྒྱུད་བླ་མ་ལས། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། །རྟོག་ཡུལ་མིན་ཕྱིར་དཔེ་ལས་འདས་པའི་ཕྱིར། །བླ་ན་མེད་ཕྱིར་སྲིད་ཞིས་མ་བསྡུས་ཕྱིར། །རྒྱལ་ཡུལ་འཕགས་པ་རྣམས་ཀྱང་

༄༅། །བསམ་མི་ཁྱབ། །ཅེས་པ་སྟེ། དེའི་གཞལ་ཡས་ཁང་པ་ལ་སོགས་ཕུན་སུམ་ཚོགས་པའི་གནས་རྣམས་ཀྱང་རང་སྣང་གཞིའི་འོད་གསལ་ལས་གྲུབ་ཀྱི་དཔེ་རྨི་ལམ་དག་པར་ཤར་བ་དང་
ཆོས་མཚུངས་པར་གང་དུ་སྒྲིབ་པ་མཐའ་དག་སྤངས་པ་དེར་སྣང་བ་ལས་ཕྱོགས་ག་ཤེད་ན་རང་མཚན་དུ་ཡོད་པར་མི་བལྟའོ། །འདི་ལྟར་རླུང་དབུ་མར་ཚུད་པའི་རྣལ་འབྱོར་པ་རྣམས་ཀྱི་སྣང་བའི་སྟོང་
གཟུགས་གནས་ཁང་གཅིག་ཏུ་འཚོགས་པ་གཞན་དག་གིས་ཀྱང་ལྷན་ཅིག་ཏུ་མཐོང་བར་མི་ནུས་པ་བཞིན་ནོ། །འདི་དང་ནང་གསལ་གྱི་སྐུ་གསུམ་པོ་ཁྱད་པར་ཤེལ་འོད་ནང་དུ་ནུབ་ནས་འོད་ལྔའི་
འཆར་གཞིར་གནས་པ་ཕྲ་བའི་ཡེ་ཤེས་དབྱིངས་ལ་བཞུགས་པ་དང་། ཉི་མའི་རྐྱེན་གྱིས་མན་ཤེལ་གྱི་འོད་ལྔ་ཕྱིར་གསལ་བ་ནི་རང་སྣང་ཡུལ་ལ་ཤར་ནས་ཕྱིར་གསལ་གྱི་ཡེ་ཤེས་མཚན་དང་དཔེ་བྱད་
ཀྱི་སྐུ་འབར་བའི་དཔེས་ཤེས་སླ་བ་ཡིན་ནོ། །ནང་གསལ་གྱི་སྐུ་མི་འགྱུར་རྡོ་རྗེའི་སྐུ་ནི། རྒྱུད་ཡེ་ཤེས་དྲྭ་བ་ལས། དབྱིངས་ཀྱི་དག་པ་རྡོ་རྗེའི་སྐུ། །མི་འགྱུར་མི་ཤིགས་བསམ་ལས་འདས། །ཞེས་པས།

གདོད་མའི་དབྱིངས་རང་བཞིན་གྱི་འོད་གསལ་བ་སངས་རྒྱས་ཐམས་ཅད་ཀྱི་ལམ་བགྲོད་པའི་མཐར་ཐུག་པ་དེའི་ཆོས་ཉིད་ལ་འཕོ་འགྱུར་མེད་ཅིང་རྡོ་རྗེའི་རང་བཞིན་དུ་འདུས་མ་བྱས་པར་རྟོགས་པས་
ན་དེ་སྐད་དུ་བཏགས་ལ། ཡང་ཡེ་ནས་དྲི་མ་དང་བྲལ་བའི་རང་བཞིན་གྱི་རྣམ་པར་དག་པ་དང་། གློ་བུར་གྱི་དྲི་མ་ཆ་དང་བཅས་པའང་ཤིན་ཏུ་རྣམ་པར་དག་པས་ན་དག་པ་གཉིས་ལྡན་གྱི་སངས་རྒྱས་
ཅེས་ཀྱང་བྱའོ། །མངོན་པར་བྱང་ཆུབ་པའི་སྐུ་ནི། ཡེ་ཤེས་དྲ་བ་ལས། དྲི་མ་བྲལ་ཕྱིར་བྱང་བ་སྟེ། །ཡོན་ཏན་རྒྱས་པས་ཆུབ་པ་ཉིད། །གཉིས་མེད་འདྲེས་ཕྱིར་ཟུང་འཇུག་ཕྱིར། །མངོན་པར་བྱང་
ཆུབ་སྐུར་བརྗོད་དོ། །ཞེས་པས། སེམས་ཉིད་འོད་དུ་གསལ་བ་མཐར་ཐུག་གི་ཚེ་དག་པ་གཉིས་ལྡན་གྱི་ཆ་ལ་གཏོགས་ཤིང་སྣང་ཆ་ལ་མ་འདྲེས་པའི་ཡོན་ཏན་སྟོབས་བཅུ། མི་འཇིགས་པ་བཞི། སངས་
རྒྱས་ཀྱི་ཆོས་མ་འདྲེས་པ་བཅོ་བརྒྱད། ཐུགས་རྗེ་ཆེན་པོ་བྱང་ཆུབ་ཀྱི་ཆོས་སུམ་ཅུ་རྩ་བདུན་ལ་སོགས་པ་མདོར་ན་མཁྱེན་བརྩེ་ནུས་གསུམ་གྱི་ཡོན་ཏན་བསམ་གྱིས་མི་ཁྱབ་པའི་ཆ་ནས་མངོན་

༄༅། །པར་རྫོགས་པར་བྱང་ཆུབ་པའི་སྐུ་ཞེས་བྱ་སྟེ། མ་འདྲེས་པ་ཐམས་ཅད་ཀྱི་འཆར་གཞིར་གནས་པའོ། །ཞི་བ་ཆོས་ཀྱི་སྐུ་ནི་སྟོང་རྐྱང་ལ་མི་འདོད་དེ་རིག་པའི་ཡེ་ཤེས་མ་ཡིན་པའི་
ཕྱིར་རོ། །ཆོས་ཉིད་ལ་ཆོས་སྐུར་འདོད་པ་ལྟར་ན་རྡོ་རྗེའི་སྐུ་ཡིན་ཏེ་བཤད་མ་ཐག་པས་ཁྱབ་བོ། །ཆོས་སྐུ་སྔོན་དུ་བསྟན་པ་ལྟར། ནང་གསལ་སྐུ་གསུམ་ལོངས་སྐུ། སྤྲུལ་སྐུ་དང་ལྔ་ཡིན་ནོ། །
དེ་ཡང་སྤྲུལ་པའི་སྐུ་ནི། རྒྱལ་སྲས་འཕགས་པ་ལ་སོགས་ཞི་བའི་གླིང་དུ་ཁྲིད་པའི་དེད་དཔོན་དམ་པའི་སྟོན་པ་ཞེས་གྲགས་ཏེ། དེ་ཡང་གདུལ་བྱ་མཆོག་ལ་སྣང་བ་གཟུགས་བརྙན་ལོངས་སྐུའི་སྟོན་
པ་ནི་རང་སྣང་དབྱིངས་ཀྱི་ལོངས་སྐུ་ཆེན་པོ་དང་མཚུངས་པར་སྣང་ཡང་། དངོས་མ་ཡིན་པའི་དཔེ་བཞིན་དངོས་དང་དེའི་གཟུགས་བརྙན་མེ་ལོང་ལ་ཤར་བ་ལྟ་བུའི་ཁྱད་པར་དེ། གཟུགས་བརྙན་དུ་
མཚན་དཔེ་ལ་སོགས་པའི་ལོངས་སྤྱོད་རྫོགས་པ་ལྟར་སྣང་ཡང་། ཞིང་ཁམས་དང་འཁོར་ལ་སོགས་པ་གཞན་དུ་སྣང་ཞིང་ས་བཅུ་པའི་སྣང་བས་བསྡུས་པ་ཡིན་ཕྱིར་ཕྱེད་སྤྲུལ་ལོངས་སྐུ་ཞེས། ཉི་ཟླ་

ཁ་སྦྱོར་ནས་དབྱེ་བ་ཡིན་ལ། འདི་ལྟར་རང་སྣང་བའི་རང་བཞིན་འཕྲུལ་བས་ན། རང་བཞིན་སྤྲུལ་སྐུའི་ཞིང་ཁམས་སུ་གྲགས་པ་འོག་མིན་དང་། མངོན་དགའ་དང་དཔལ་ལྡན་དང་། པདྨ་བརྩེགས་
པའམ་བདེ་བ་ཅན་དང་། ལས་རབ་གྲུབ་པ་སྟེ་འཇིག་རྟེན་ལྔར་རྣམ་པར་སྣང་མཛད་ལ་སོགས་པ་རིགས་ལྔའི་སངས་རྒྱས་རྣམས་དག་པའི་འཁོར་ལ་ས་བཅུ་པོར་རིགས་ལྔ་ཆོས་ལྔ་གནས་འགྱུར་ལྔའི་
རང་བཞིན་དུ་བསྟན་ནས་འོད་ཟེར་ཆེན་པོའི་དབང་བསྐུར་ཏེ་སངས་རྒྱས་པའི་མཛད་པ་ཆེན་པོ་རྫོགས་པ་ཉིད་དེ། སྒྱུ་འཕྲུལ་ལས། དག་པ་ས་ཡི་དབང་ཉིད་ཕྱིར། །སྟོན་པ་ལྔ་དང་ཆོས་རབ་ལྔ། །ཡེ་
ཤེས་ལྔ་ཡོངས་རྫོགས་པ་ལས། །རྫོགས་པའི་བྱང་ཆུབ་སྙིང་པོར་འགྲོ། །ཞེས་སོ། །དེའི་ངང་ལས་འགྲོ་བ་འདུལ་བའི་སྤྲུལ་སྐུར་བཞེངས་པ་ནི། སེམས་ཅན་རྣམས་ཀྱི་དཀར་པོ་རྣམ་པར་འཕེལ་བའི་
ས་བོན་ལས་བྱུང་བ་སྟེ། ཆུ་དང་ཟླ་གཟུགས་དང་ཟླ་བའི་དཀྱིལ་འཁོར་དངོས་གསུམ་དང་ཆོས་མཚུངས་པར་སྣང་ཞིང་ཟླ་བ་ལ་གཟུགས་བརྙན་འཇོག་པའི་ནུས་པ་ཡོད་པ་ལྟར། ཟླ་བ་ལྟ་བུའི་ལོངས་

༄༅། །སྐུ་ལ་གདུལ་བྱའི་ངོར་སྤྲུལ་པ་འགྱེད་པའི་ནུས་པ་ཡོད་ལ། ཆུ་ལ་གཟུགས་བརྙན་འཛིན་པའི་རྟེན་འབྲེལ་གནས་པ་བཞིན། གདུལ་བྱ་ལ་སྤྲུལ་པ་སྣང་བའི་བསོད་ནམས་ཡོད་པས། དེ་
གཉིས་འཛོམ་དུས་ཆུ་ནང་ལ་ཟླ་གཟུགས་རྩོལ་མེད་དུ་འཆར་བ་ལྟར་སྤྲུལ་པའི་སྣང་བརྙན་གང་ལ་གང་འདུལ་དུ་འབྱུང་བ་སྟེ། འགྲོ་བ་དྲུག་ཏུ་རང་རང་གི་སྣང་བ་དང་མཐུན་པའི་དོན་མཛད་ཕྱིར། རིག་
པའི་སྐྱེས་བུ་ཐུབ་དྲུག་ཏུ་སྤྲུལ་ནས་དོན་མཛད། དེ་ཡང་ལ་ལར་སྐུ་བསོད་ནམས་ཆེན་པོའི་མཛད་པ་བཅུ་གཉིས་ལ་སོགས་པས་འདུལ། ལ་ལར་གསུང་སྒྲ་ཚིག་རང་མཚན་ལས་འདས་པའི་ཐེག་པ་
སྣ་ཚོགས་པས་འདུལ། ལ་ལར་ཐུགས་ཀུན་ཏུ་བཟང་པོའི་སྤྱོད་པ་ཡོངས་སུ་རྫོགས་པའི་མངོན་ཤེས་དྲུག་གིས་འདུལ། ལ་ལར་དངོས་དང་བརྒྱུད་ཐམས་ཅད་ནས་མཛད་པའི་ཕྲིན་ལས་བསམ་གྱིས་
མི་ཁྱབ་པས་འདུལ་བ་སྟེ། ཕལ་པོ་ཆེ་ལས། ཀྱེ་རིགས་ཀྱི་བུ་དེ་བཞིན་གཤེགས་པའི་སྤྲུལ་པ་ནི་ཚད་མེད་དོ། །འགྲོ་བ་གང་དང་གང་གིས་འདུལ་བ་དེ་དང་དེའི་གཟུགས་དང་ཁ་དོག་དང་། མིང་གིས་

དོན་མཛད་དོ། །ཞེས་བསྟན་ལ། དེ་དག་ལས་མཛད་པ་བཅུ་གཉིས་སྟོན་པ་ལ་མཆོག་གི་སྤྲུལ་པའི་སྐུ་ཞེས་བརྗོད་ལ། ཐུགས་རྗེའི་གདུལ་བ་གཞན་དག་ལ་སྣ་ཚོགས་སྤྲུལ་པའི་སྐུ་ཞེས་བྱ་སྟེ། འདི་
ལྟར་སྐྱེ་བ་ནི་དངོས་སུ་སེམས་ཅན་ལ་ཕན་པ་དེའི་ལུས་སུ་སྤྲུལ་པ་སྟེ། མུ་གེའི་ཚེ་ཉ་བོ་ཆེ་དང་། ནད་ཀྱི་ཚེ་སྲོག་ཆགས་དེས་པའམ་རོ་ཧི་ཏ་དང་། སྲིན་མོའི་གླིང་དུ་ཅང་ཤེས་བྷ་ལ་ཧ་ལ་སོགས་
པར་སྤྲུལ་ནས་དོན་མཛད་པའོ། །བཟོ་སྤྲུལ་པ་ནི་བེམས་པོ་ལྟར་སྣང་བ་རིས་སུ་བྲིས་པ་དང་འབུར་དུ་བྱོན་པ་དང་། པདྨ་དང་དཔག་བསམ་གྱི་ཤིང་དང་། སྐྱེད་མོའི་ཚལ་དང་། ཀུན་དགའ་ར་བ་དང་། 
ཁང་བཟང་དང་ནོར་བུ་དང་། གྲུ་རྫིང་དང་། ཟམ་པ་དང་། སྒྲོན་མེ་ལ་སོགས་ཏེ་མདོར་ན་སེམས་ཅན་ལ་ཕན་པའི་དངོས་པོ་སྟེར་བ་ཐམས་ཅད་བྱིན་བརླབས་ཀྱི་སྤྲུལ་པ་སྟེ། དེ་དག་དབྱིངས་ལས་བྱུང་
ཞིང་དབྱིངས་ལ་ཐིམ་པའི་ཚུལ་དུ་ཤིན་ཏུ་དཔྱད་བཟོད་པ། ཀུན་མཁྱེན་གྱིས། གདུལ་བྱ་མེད་ན་འདུལ་བྱེད་དབྱིངས་སུ་ནུབ། །རང་སྣང་ལོངས་སྐུ་ཆོས་སྐུའི་ངང་དུ་ཐིམ། །ཆུ་སྣོད་མེད་ན་ཟླ་གཟུགས་

༄༅། །མཁའ་ལ་འཁྱིལ། །ཚེས་ཀྱི་དབང་གིས་ཟླ་བ་དབྱིངས་སུ་ནུབ། །གནམ་གང་ཟླ་བར་འཕེལ་འགྲིབ་མེད་པ་བཞིན། །གདུལ་བྱ་ཡོད་ན་སྔོན་བཞིན་རིམ་གྱིས་སྣང་། །འདི་ནི་འབྲས་བུ་ལྷུན་
གྱིས་གྲུབ་པ་ཡིན། །ཞེས་པས། ཆུ་སྣོད་མེད་དུས་ཆུ་ཟླའི་གཟུགས་བརྙན་ཟླ་བའི་དབྱིངས་སུ་རང་ནུབ་པ་ལྟར། གདུལ་བྱ་མེད་ན་དེའི་ངོར་སྣང་བའི་སངས་རྒྱས་སྤྲུལ་སྐུའི་ཟླ་གཟུགས་རང་སྣང་
ལོངས་སྐུའི་ངང་དུ་ཞི་བ་ཙམ་ལ་ཐིམ་པའི་དཔེས་བཏགས་ཀྱང་གཅིག་ནས་འོང་བ་གཅིག་ཤོས་སུ་ཐིམ་པ་ནི་ཅི་ཡང་མེད་དོ། །དེ་བཞིན་ལོངས་སྐུ་ཡང་ནང་གསལ་དག་པ་ཆོས་སྐུའི་དབྱིངས་སུ་ཐིམ་
པའི་ཡེ་ཤེས་དབྱིངས་སུ་འཁྱིལ་བ་ཞེས་བྱ་སྟེ་གནམ་གང་གི་ཟླ་བ་ནང་གསལ་དུ་གནས་པ་ལྟ་བུའོ། །དབུ་མ་པས་དེའི་ཚེ་འཇུག་པ་ཆོས་ཀྱི་དབྱིངས་སུ་ཞི་བའི་འགོག་པ་དམ་པའི་ངང་ལ་མཉམ་
པར་བཞག་པར་འདོད་ཅིང་། གཞན་སྣང་དུ་སྔོན་གྱི་སྨོན་ལམ་ལས་དོན་མཛད་དོ། །ཞེས་གླེང་ལ། རྒྱུད་བླ་མར། མཉམ་གཞག་གི་ཡེ་ཤེས་གཡོ་བ་མེད་ཀྱང་། རྗེས་ཐོབ་སེམས་ཅན་དཔག་ཏུ་མེད་

པའི་དོན་མཛད་པར་འདོད་དེ། མི་རྟོག་པ་དང་། དེ་ཡིས་རྗེས་ཐོབ་དེ་ནི་ཡེ་ཤེས་འདོད་ཅེས་རྫོགས་ཆེན་པ་རང་བྱུང་རྡོ་རྗེས་གསུངས་སོ། །དེ་ལྟར་ཆོས་སྐུའི་དགོངས་པ་དབྱིངས་ནང་གསལ་ཆོས་
ཉིད་ཀྱི་ངང་ལས་རྣམ་པ་ངེས་པ་ལྔ་ལྡན་དང་ཕྱེད་སྤྲུལ་ལོངས་སྐུ་རིགས་ལྔ་གངས་ཅན་མཚོ་བཞིན་ལག་གི་རྣམ་པ་ཅན་གྱི་ལོངས་སྤྱོད་ནི་མཚན་དང་དཔེ་བྱད་རྫོགས་པ་ནི་ཚང་བ་སྟེ། མཚན་དཔེ་ལྡན་
པའི་སྐུ་གྲངས་མེད་ཀྱི་ཚུལ་བསམ་མི་ཁྱབ་པ་ལས། སྤྲུལ་པའི་སྐུ་མི་ཟད་རྒྱན་གྱི་འཁོར་ལོའི་སྤྲིན་རབ་འབྱམས་འཕྲོ་བ་ཅན་གྱི་སྐུ་གསུམ་ངོ་བོ་དབྱེར་མེད་ཐོབ་པར་ཤོག་ཅིག་ཅེས་སྨོན་པའོ། །
གཉིས་པ་ལ་གཉིས། གཞན་དོན་དུ་ཆོས་སྟོན་པ་དང་། རང་དོན་དུ་ལམ་རྫོགས་པ་གཉིས། དང་པོ། མཁའ་ཁྱབ་གཟུགས་བཟུང་བགྲང་ཡས་སེམས་ཅན་ལ། །ནས། ལེགས་པར་སྟོན་ལ་སྐྱོ་ངལ་མེད་
པར་ཤོག །ཅེས་ཤཱ་ལོ་ཀ་གཅིག་དང་རྐང་པ་གཅིག་གིས་བསྟན་ལ། དེ་ལྟར་རང་དོན་དུ་སྤངས་རྟོགས་མཐར་ཕྱིན་པའི་སངས་རྒྱས་སྐུ་གསུམ་གྱི་བདག་ཉིད་ཅན་དུ་བསྒྲུབ་པ་དང་། གཞན་དོན་སྙིང་རྗེ་

༄༅། །ཆེན་པོའི་དབང་གིས། མཁའ་དབྱིངས་ནམ་མཁས་གར་ཁྱབ་ཏུ་རྣམ་སྨིན་གྱི་གཟུགས་སམ་ལུས་བཟུང་བའི་གྲངས་འདིའོ་ཞེས་བློས་དཔག་ཅིང་ངག་ཚིག་གིས་བགྲང་བ་ལས་འདས་
པའི་སེམས་ཅན་གྱི་ཁམས་རྒྱ་མཚོ་ལྟ་བུ་ལ་ཇི་སྙེད། དེ་ཡང་ཚིག་གི་སྒྲས་དེ་སྙེད་ཀྱི་སོ་སོའི་ཁམས་དང་བསམ་པའི་དབྱེ་བ་ཐ་དད་པ་བཞིན་རང་རང་སྐད་དུ་ཆོས་སྟོན་པ་སྟེ། ཕལ་པོ་ཆེ་ལས། ལྷ་
ཡི་སྐད་དང་ཀླུ་དང་གནོད་སྦྱིན་སྐད། །གྲུལ་བུམ་དག་དང་མི་ཡི་སྐད་དང་ནི། །འགྲོ་བ་ཀུན་གྱི་སྒྲ་སྐད་ཅི་ཙམ་པ། །ཐམས་ཅད་སྐད་དུ་བདག་གིས་ཆོས་སྟོན་ཏོ། །ཅེས་པ་ལྟར། རྒྱུ་མཚན་ཉིད་ཀྱི་
ཐེག་པ་དང་། འབྲས་བུ་སྔགས་ཀྱི་ཚུལ་དེ་ཡི་ཐེག་པ་དང་གཉིས་ལས་བརྩམས་པའི་ཟབ་པ་དང་རྒྱ་ཆེ་བའི་མདོ་སྔགས་ཀྱི་ཆོས་ཀྱི་ཚུལ་རྒྱ་མཚོ་ལྟ་བུ་བརྗོད་བྱའི་དོན་རྗོད་བྱེད་ཀྱི་ཚིག་དྲི་མ་མེད་
པས་ལེགས་པར་འཆད་ཅིང་ཚུལ་བཞིན་སྟོན་པ་ལ་སྐྱོ་དུབ་དང་། ངལ་བའི་གནས་མཐའ་དག་དེང་ནས་སྐྱེ་བའི་མཐར་ཐུག་པ་མེད་པར་དེ་སྲིད་དུ་བཟོད་པ་རྣམ་གསུམ་དང་ལྡན་ནས་བཟོད་དེ། བརྩོན་

འགྲུས་རྣམ་གསུམ་གྱིས་བརྩོན་ཞིང་། ཤེས་རབ་གསུམ་གྱི་མིག་དང་ལྡན་ནས་ཆོས་ཚུལ་བཞིན་སྟོན་པར་ཤོག་ཅིག་ཅེས་སྨོན་པའོ། །གཉིས་པ་ནི། འདི་དང་བར་དོར་མཆོག་གི་གོ་འཕང་ནི། །ནས། །
བསྐྱེད་རྫོགས་ལམ་གྱི་རིམ་པ་འཕྲོ་མཐུད་ཤོག །ཅེས་ཤཱ་ལོ་ཀ་གཅིག་དང་རྐང་པ་གཅིག་གིས་བསྟན་ལ། དེ་ལ་བསྐྱེད་རིམ་གྱི་སྒོ་ནས་རིག་འཛིན་བཞིའི་ལམ། རྫོགས་རིམ་གྱི་སྒོ་ནས་ཕ་རྒྱུད་
རིམ་ལྔ། མ་རྒྱུད་ཆོས་དྲུག གཉིས་མེད་སྦྱོར་དྲུག རྒྱུད་ལུང་མན་ངག་གི་གདམས་པ་ལེགས་པར་ཐོབ་ཀྱང་སྦྱངས་སྟོབས་དམན་པས། ཚེ་འདིའམ་བར་དོར་མཆོག་གི་གོ་འཕང་བགྲོད་པའི་ལམ་
བཟང་གི་དངོས་གྲུབ་དམ་པ་ནི་རང་རྒྱུད་ལ་ལེགས་པར་གྲུབ་པར་བྱེད་པའི་བསྐྱེད་རྫོགས་ཀྱི་ལམ་བཟང་ལ་ངེས་པར་བརྟན་པ་ཐོབ་པའི་དྲོད་རྟགས་མ་རྙེད་ན། །ལམ་སྦྱངས་པ་དམན་ན་འཕོ་བས་
བསུ་ཞེས་པ་ལྟར། མ་བསྒོམས་པར་འཚང་རྒྱ་བའི་ཟབ་ལམ་འཕོ་བའི་རྣལ་འབྱོར་ལ་སྦྱངས་ཤིང་གོམས་པར་བྱ་དགོས་པས། དེ་ཡང་སྒྱུ་འཕྲུལ་ལམ་རིམ་ལས། འདི་ཚེ་སྤྱོད་ཡུལ་འགྱུར་མཐོང་ན། །

༄༅། །གཡེང་བསལ་སྟོང་ཉིད་ངང་ལ་འདུག །དྲན་བསམ་ལས་ཀྱི་རྒྱུན་བཅད་དེ། །འདོད་ཁམས་ལྷ་མིའི་ཐེག་ཆེན་སྦྱོར། །ཡང་ན་གསང་བའི་གསེར་སྦྲུམ་དུ། །ཚོན་གང་འོད་དང་ཟླ་བའི་ཧཱུྃ། །
རིང་པོ་བརྩེགས་པའི་དམིགས་ཐོབ་ནས། །རླུང་གི་འཕྲོ་འདུས་འོད་བརྡལ་འདུག །ཅེས་གསུངས་པ་ལྟར། དེ་ལ་མཚན་མེད་ཀྱི་འཕོ་བ་ནི། ལྟ་སྒོམ་ལྡན་པའི་གང་ཟག་ཡིན་ན་འཆི་བར་མཐོང་ན་།
མཚན་མའི་གཡེང་བ་སྟེ། ཕྱི་ནང་གི་འདུ་འཛི་དང་ཉེ་འབྲེལ་གྱི་སྨྲེ་ངག་ལ་སོགས་ཀུན་བསལ་ནས། དངོས་པོ་ཡོ་བྱད་ལ་ཆགས་ཞེན་སྤངས་ཏེ། ཆོས་ཕྱོགས་སུ་འགྲོ་བའི་ཞལ་ཏ་བྱེད། བླ་མ་
དང་གྲོགས་ཆོས་མཛད་བཞུགས་ན་འཆི་བ་ལ་གསལ་འདེབས་དགོས་ཞེས་པའི་ཞུ་བ་འབུལ། དེ་ནས་གཞན་ཅི་ཡང་ཡིད་ལ་མི་བྱེད་ནས་གནད་གཅོད་ནད་ཀྱི་ཟུག་གཟེར་དྲག་པོ་དེའང་། སྟོང་པ་
ཆོས་ཉིད་དེ་བཞིན་ཉིད་ཀྱི་ངང་ལ་དབྱེར་མེད་དུ་གཅུན་ཅིང་། བློ་རྩེ་གཅིག་ཏུ་ལྷན་ནེར་འདུག་གོ །དེ་ལྟ་བུའི་ཏིང་ངེ་འཛིན་དེ་དྲན་པས་སྔར་གྱི་ལས་ངན་གྱི་བག་ཆགས་རྒྱུན་བཅད་དེ། དེའི་ངང་

ལ་ཚེ་འཕོས་ན། འབྲས་བུ་འདོད་ཁམས་ལྷ་མིའི་སྐྱེ་བ་ཁྱད་པར་ཅན་ཐོབ་ནས་སྔོན་གྱི་གདམས་ངག་དང་འཕྲད་ཅིང་། ཏིང་ངེ་འཛིན་འཕྲོ་མཐུད་པར་འགྱུར་རོ། །དེ་ནི་མཚན་མེད་ཀྱི་འཕོ་བའོ། ། 
མཚན་བཅས་ཀྱི་འཕོ་བ་ནི། གསང་བའི་གསེར་སྦྲམ་དུ་ཞེས་པ་སྙིང་ག་ཆོས་ཀྱི་འཁོར་ལོ། རྩ་འདབ་མ་བརྒྱད་ཀྱི་དབུས་སུ་ཀུན་གཞི་འོད་ཕུང་ཁ་དོག་ལྔའི་ངོ་བོ་ཟླུམ་པོ་ཚོན་གང་བ་གཅིག་ཏུ་
བསམ་པ་དང་། དེའི་སྟེང་དུ་ཉོན་ཡིད་ཟླ་བའི་དཀྱིལ་འཁོར་དུ་བསམ། དེའི་སྟེང་དུ་ཡིད་ཤེས་ཧཱུཾ་རིང་པོ་ཞིག་བསྒོམས་ཞིང་། དེ་གསུམ་བརྩེགས་པའི་ཏིང་ངེ་འཛིན་ལ་དམིགས་པ་རྩེ་གཅིག་ཏུ་
བརྟན་པ་ཐོབ་ནས། དབུགས་སམ་རླུང་གིས་ཕར་འཕྲོ་ཚུར་འདུས་ཧཱུྃ་ཡིག་ལ་ཐིམ། དེ་ཟླ་བ་ལ་ཐིམ། དེ་འོད་ཕུང་ཚོན་གང་བ་ལ་ཐིམ། མཐར་འོད་ཕུང་དེ་ཉིད་ཕྱོགས་བཅུའི་སྟོང་ཁམས་ཐམས་ཅད་
ལ་ཁྱབ་པར་གདལ་ཏེ་སྣང་སྲིད་ཐམས་ཅད་འོད་ཀྱི་ངོ་བོས་ཁྱབ་ཅིང་སྟོང་པའི་ངང་ལ་འདུག་གོ །འདི་ལ་ཡང་། མར་པ་ལོ་ཙཱ་ལ་ནཱ་རོ་པཎ་ཆེན་གྱིས། །སྒོ་བརྒྱད་འཁོར་བའི་སྐར་ཁུང་ཅན། སྒོ་གཅིག་

༄༅། །ཕྱག་རྒྱ་ཆེན་པོའི་ལམ། །སྒོ་བརྒྱད་བཀག་ནས་སྒོ་གཅིག་ཕྱེ། །རྣམ་པར་ཤེས་པ་ཆོས་ཉིད་འདས། །མིང་ཡང་འཕོ་བའི་གདམས་ངག་ཟེར། །རླུང་དུས་སུ་ཁེགས་སམ་ལོ་ཙཱ་བ། །ཞེས་
གསུངས་པ་དང་མཐུན་པའོ། །ཡང་ན་མཚན་བཅས་ཀྱི་འཕོ་བ་འདི་ལ། གསང་བའི་གསེར་སྦྲམ་རྩ་དབུ་མ་ཡིན། རྩ་འདིའི་ཡར་སྣ་ཚངས་པའི་བུ་ག་ལ་ཟུག་མར་སྣ་ལྟེ་འོག་སོར་བཞིའི་ས་ན་ཡོད། །
ཚོན་གང་འོད་དང་། ཟླ་བ་ཧཱུྃ་ཞེས་པ་འདི་རྩ་དབུ་མའི་མར་སྣ་ན་ཟླ་བའི་དཀྱིལ་འཁོར་ཚོན་གང་པ། དེའི་སྟེང་དུ་རྣམ་ཤེས་ཀྱི་ངོ་བོ་ཡི་གེ་ཧཱུྃ་བསྒོམ། སྤྱི་བོ་མདའ་གང་ཙམ་གྱི་ས་ན། བླ་མ་རྡོ་རྗེ་
འཆང་གི་རྣམ་པ། བླ་མའི་ཐུགས་རྗེ་རྣམ་པ་འོད་ཟེར། ལྕགས་ཀྱུ་ལྟ་བུ་ཚངས་བུག་ནས་མར་ལ་བྱུང་ནས་རང་སེམས་ཧཱུྃ་ཡིག་དེ་ལ་འཁྱུད། ཧཱུྃ་རང་སེམས་མོས་གུས་དང་ལྡན་པ་དེ། རླུང་རིང་བོས་
བཏེགས་ནས་ན་ར་ར་སོང་ནས་བླ་མའི་ཐུགས་ཀར་ཐིམ། བླ་མ་དེ་ཉིད་ནམ་མཁའ་ལ་འཇའ་ཡལ་བ་བཞིན་སོང་ནས། སྟོང་ཉིད་སྤྲོས་བྲལ་གྱི་ངང་དུ་བཞག་པ་ལ། རླུང་གི་འཕྲོ་འདུས་འོད་བརྡལ་

འདུག་ཅེས་ཟེར་རོ། །ཡང་སེམས་འཕོ་བའི་དཔེ་ཉི་མ་མ་གཡོས་པར་འོད་འཇིག་རྟེན་དུ་འབྱུང་བ་དང་། ལུས་འཕོ་བའི་དཔེ་ས་བོན་མ་གཡོས་པར་མྱུ་གུ་འབྱུང་བ་དང་། ངག་འཕོ་བའི་དཔེ་བྲག་ཆ་
ལ་གཡོས་པ་མེད་པར་སྒྲ་ལྷང་ལྷང་བྱེད་པ་བཞིན་དུ། སྒྱུ་འཕྲུལ་ལམ་རིམ་ལས། ཉི་འོད་ས་བོན་བྲག་ཆ་བཞིན། །འཕོ་བ་མེད་ཅིང་འགྱུར་སྣང་ཚེ། །སྒྱུ་མར་བརྟན་བྱས་ལས་རྒྱུན་གཅོད། །ཅེས་སོ། །
ཆོས་ཉིད་རང་བྱུང་གི་ཡེ་ཤེས་དུས་གསུམ་དུ་འགྲོ་འོང་མེད། གཞན་དུ་འཕོ་བ་མེད་ཀྱང་གོང་གི་དཔེ་བཞིན་འཁྲུལ་པའི་ངོ་ལ་འཕོ་འགྱུར་ལྟར་སྣང་སྟེ་འཆི་བའི་ཚེ། ཡེ་ཤེས་སྒྱུ་མ་ལྟ་བུའི་ཏིང་ངེ་
འཛིན་ལ་བརྟན་པ་ཐོབ་པར་བྱས་པའི་ངང་ལས་ཚེ་དུས་འདས་ན་ལས་ཀྱི་རྒྱུན་ཐམས་ཅད་གཅོད་ཅིང་དེས་ལྷ་མིའི་གོ་འཕང་ཐོབ་ནས། སྔར་གྱི་བག་ཆགས་བཟང་པོས་འབྲེལ་པས་ཡང་དག་པའི་
ལམ་གསང་སྔགས་ཀྱི་ཐེག་པ་འདི་ཉིད་དང་མཇལ་ནས་གྲོལ་བར་འགྱུར་རོ། །འདི་ནི་ཡེ་ཤེས་སྒྱུ་མ་རང་གཞུང་གི་ལུགས་ཀྱི་འཕོ་བ་ཡིན། རྒྱུ་མཚན་ཉིད་ཐེག་པ་ལྟར་ན་དོན་དམ་སེམས་བསྐྱེད་

༄༅། །དང་། ཀུན་རྫོབ་སེམས་བསྐྱེད་སྒོམ་པའི་ཞོར་ལ་འཕོ་ན། འདི་ལྟར་ཐེག་ཆེན་འཕོ་བའི་གདམས་ངག་ནི། །སྟོབས་ལྔ་ཉིད་དེ་སྤྱོད་ལམ་གཅེས། །ཞེས་སྒྱུ་འཕྲུལ་ལམ་རིམ་ལས་གསུངས་
པ་ལྟར། ཆོས་འདི་ལ་སྦྱངས་པའི་གང་ཟག་དེ་འཆི་ངེས་པའི་ནད་ཀྱིས་ཐེབས་པའི་དུས་ན། དང་པོར་དཀར་པོའི་ས་བོན་འཕེལ་བའི་སྟོབས་དེའི་ལག་ལེན་ནི། རང་གི་ཡོ་བྱད་ཅི་ཡོད་ཐམས་ཅད་བླ་
མ་དཀོན་མཆོག་མཆོད་པ་ལ་སོགས་བསོད་ནམས་གང་ཆེ་བར་གཏོང་དེ་རྣམས་ལ་ཆགས་ཞེན་མེད་པར་བྱས། དེའང་རང་གི་བློ་ལ་འདི་རང་བསོད་ནམས་ཆེ་སྙམ་པ་དེ་བྱའོ་གསུངས། དེ་ནས་སྨོན་
ལམ་གྱི་སྟོབས་ནི། བླ་མ་དཀོན་མཆོག་ལ་ཡན་ལག་བདུན་པ་འབུལ། བདག་བར་དོ་དང་ཚེ་རབས་ཕྱི་མ་ཐམས་ཅད་དུ་བྱང་ཆུབ་ཀྱི་སེམས་འབྱོངས་པར་བྱིན་གྱིས་བརླབས་ཏུ་གསོལ། ཆོས་འདི་
སྟོན་པའི་བླ་མ་དང་མཇལ་བར་བྱིན་གྱིས་བརླབ་ཏུ་གསོལ། ཞེས་གསོལ་བ་དྲག་ཏུ་གདབ་ཅིང་། དེ་ལྟར་སྨོན་ལམ་ཡང་ཡང་གདབ་བོ། །དེ་ནས་སུན་འབྱིན་པའི་སྟོབས་ནི། བདག་གཅེས་འཛིན་

རྣམ་རྟོག་འདིས་སྔར་ཡང་སྡུག་བསྔལ་དུ་བཅུག ད་རུང་འདི་དང་མ་བྲལ་ན་བདེ་བ་མི་སྟེར་བར་འདུག་ཅིང་། ད་ལྟ་ཡང་བདག་གིས་འདི་ལ་གཅེས་པར་བཟུང་བས་སྡུག་བསྔལ་བར་འདུག་པས། 
བརྟགས་ནས་ལུས་ལ་གཅེས་འཛིན་གྱི་རྣམ་རྟོག་སྤངས་ནས། སེམས་ལ་བདག་ཏུ་བཟུང་རྒྱུ་མི་འདུག་པས། ལུས་སེམས་གང་ལ་ཡང་བདག་འཛིན་སྤངས་ལ་བཞག་གོ །དེ་ནས་འཕེན་པའི་སྟོབས་
ནི། ངེས་པར་བར་དོ་ལ་ཡང་བྱང་ཆུབ་ཀྱི་སེམས་གཉིས་སྦྱང་བར་བྱ་སྙམ་པའི་འདུན་པ་དྲག་པོ་ཡང་བྱའོ། །དེ་ནས་གོམས་པའི་སྟོབས་ནི། སྔར་གྱི་བྱང་ཆུབ་ཀྱི་སེམས་གཉིས་སྦྱང་ཚུལ་དེ་ཡང་
ཡང་དྲན་པ་རང་ཤུགས་ངམ་ངམ་འོང་བར་བྱའོ། །དེའི་དུས་སུ་སྤྱོད་ལམ་ནི། འཆི་ཁར་གློ་གཡས་པ་འོག་ཏུ་བཅུག ལག་པ་གཡས་པས་འགྲམ་པར་བརྟེན། སྲིན་ལག་གིས་སྣ་བུག་གཡས་པ་
བཀག་ལ། རླུང་གཡོན་ནས་རྒྱུ་བར་བྱའོ། །དེ་ནས་བྱམས་སྙིང་རྗེ་སྔོན་དུ་འགྲོ་བས་རླུང་གི་འགྲོ་འོང་ལ་བརྟེན་ནས་གཏོང་ལེན་གཉིས་པོ་སྦྱངས། དེའི་རྗེས་ལ་འཁོར་འདས་སྐྱེ་འཆི་ལ་སོགས་

༄༅། །པ་ཐམས་ཅད་སེམས་སྣང་ཡིན། སེམས་ཉིད་ཅིར་ཡང་མ་གྲུབ་པའི་ངང་ནས་བློས་ཅིར་ཡང་མི་འཛིན་པར་བཞག་གོ །དེ་ལྟར་བྱང་ཆུབ་ཀྱི་སེམས་གཉིས་པོ་དེ་སྤེལ་ཞིང་བསྒོམ་པའི་
འཕྲོ་ལ་འཆི་བར་བྱའོ། །འཆི་ཁ་མའི་གདམས་ངག་ལ་འུད་ཆེ་བ་མང་སྟེ། འདི་ལས་ངོ་མཚར་ཆེ་བ་མེད་གསུངས་སོ། །དེ་ཡང་། ལམ་རིམ་ལས། རྐྱེན་གྱིས་འགྱུར་བའི་དུས་བྱུང་ན། །སྤྲོས་པ་གང་
ཡིན་བཟུང་པ་ཡིས། །ལས་ངན་ལམ་ཞེན་རྒྱུན་བཅད་ནས། །བར་མའམ་ཕྱི་མར་གཉིས་སྦྱོར་འཛིན། །ཞེས། སྲིད་པ་བར་མའམ་སྐྱེ་བ་ཕྱི་མར་གཉིས་སྦྱོར་ནི་རྣམ་སྨིན་དང་ཚེ་དབང་རིག་འཛིན་ཐོབ་
པའོ༑ ༑ཞེས་སོགས་ཀྱིས་བསྟན། ཕྱག་རྒྱ་གཅིག་པ་བསྒོམ་པ་ཡི་དམ་ལྷ་ལ་གསལ་སྣང་ཐོབ་པའི་རྣལ་འབྱོར་པ་འཆི་བ་བྱུང་ཚེ་འདི་ལྟར་བསྒོམ་པར་བྱ་སྟེ། ལམ་རིམ་ལས།གང་གིས་མི་རྟག་མཐོང་
ན་ཡང་། །ཕྱག་རྒྱ་མ་ཉམས་གསལ་བཟུང་སྟེ། །ལས་ཀྱིས་མི་འཁོར་གང་འདོད་དུ། །ཨ་ཡཾ་སྟོབས་ཀྱིས་བསྐུལ་བར་བྱ། །ཞེས་པས། ཕྱག་རྒྱ་གཅིག་པའི་རྣལ་འབྱོར་པ་གང་གིས་མི་རྟག་ཚེ་འཕོ་བའི་

དུས་མཐོང་ན་ཡང་། ཡི་དམ་ལྷའི་སྐུ་ཕྱག་རྒྱ་མ་ཉམས་པ་ཏིང་འཛིན་གསལ་བར་ཡིད་ལ་བཟུང་སྟེ། སྔར་མི་དགེ་བ་བསགས་པའི་ལས་ཀྱིས་ངན་སོང་ལ་སོགས་པར་མི་ཁོམ་པར་མི་སྐྱེ་སྟེ། རང་ཉིད་
གང་འདོད་པའི་སངས་རྒྱས་ཀྱི་ཞིང་ཁམས་ཁྱད་པར་ཅན་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཡི་དམ་གྱི་ལྷ་གང་ཡིན་པ་དེའི་སྐུ་ཚོན་གང་བ་ཅིག་གསལ་བར་བྱས་ཏེ། དབུགས་ཀྱི་རྟ་ལ་
བསྐྱོན་ནས། ཡཾ་ལས་རླུང་གི་སྟོབས་ཀྱིས་བསྐུལ་བར་བྱས་ནས་སངས་རྒྱས་ཀྱི་ཞིང་ཁམས་སུ་འཕང་བར་བྱའོ། །ཡང་ན། ཨ་ཡཾ་སྟོབས་ཀྱིས་བསྐུར་བར་བྱ། །ཞེས་པ་འདི་ལ། རང་རིག་པ་ཡི་
དམ་ལྷར་གསལ་བ་དེ། ཨ་ལས་ཟླ་བའི་དལ་གྱི་སྟེང་དུ་བཞག་ལ། ཡཾ་ལས་རླུང་གིས་བཏེགས་ཏེ། ཨ་ཡཾ་ཨུ་ཏི་ཕཊ་ཛ་ཞེས་བརྗོད་དེ། ཤར་ཕྱོགས་མངོན་པར་དགའ་བའི་ཞིང་ཁམས་སུ་མོས་ན་
དེར་འཕངས། ནུབ་ཕྱོགས་བདེ་བ་ཅན་དུ་མོས་ན་དེར་འཕངས། དག་པ་མཁའ་སྤྱོད་པདྨ་འོད་སོགས་གང་མོས་ཀྱི་གནས་དེར་འཕངས་ནས་བསྒོམ་པའི་འཕྲོ་དེ་ལ་སྦྱངས་ནས་འཕྲོ་མཐུད་པར་བྱ་

༄༅། །བ་དང་། གཞན་ཡང་འཁོར་བ་དང་འབྲེལ་བའི་སྒོ་བརྒྱད་ཡིག་འབྲུས་བཀག་ལ། གཙུག་ཏོར་རླུང་གི་འཁོར་ལོའི་སྒོ་ཕྱེས་ནས། རྣམ་པར་ཤེས་པ་ཨ་ཡིག་ལ་སོགས་པའི་རྣམ་པར་རྩལ་།
པོ་ཆེས་མདའ་འཕངས་པ་ལྟར། དག་པ་མཁའ་སྤྱོད་དང་། བདེ་བ་ཅན་དང་། མངོན་པར་དགའ་བ་ལ་སོགས་རང་བཞིན་སྤྲུལ་པའི་གནས་སུ་འཕོ་བར་བྱས་ཏེ། ཕྱི་དོན་སྣང་བའི་བདེན་ཞེན་འགོགས་
པ་བསྐྱེད་རིམ་དང་། བདེ་སྟོང་ཕྱག་རྒྱ་ཆེན་པོའི་ཡེ་ཤེས་རྒྱུད་ལ་སྐྱེ་བར་བྱེད་པ་མཚན་བཅས་མཚན་མེད་ཀྱི་རྫོགས་རིམ་ཀ་དག་ཁྲེགས་ཆོད། ལྷུན་གྲུབ་ཐོད་རྒལ་གྱི་ལམ་གྱི་རིམ་པ་སྦྱང་པའི་འཕྲོ་
མཐུད་ནས་མངོན་དུ་འགྱུར་བར་ཤོག་ཅིག་ཅེས་སྨོན་པའོ། །དེས་བར་དུ་དགེ་བ་གཞུང་གི་དོན་སོང་ནས། ཐ་མར་དགེ་བ་མཇུག་གི་དོན་ལ་གསུམ། དང་པོ་གཞུང་དོན་འབྱེད་པའི་བློ་གྲོས་ཐོབ་
པར་སྨོན་པ་ནི། དེ་ལྟར་རྒྱུ་ལམ་འབྲས་བུའི་ཁྱད་པར་ལས། །ནས། སོ་སོར་འབྱེད་པའི་བློ་གྲོས་དང་ལྡན་ཤོག །ཅེས་ཤཱ་ལོ་ཀ་གཅིག་དང་རྐང་བ་གཅིག་གིས་བསྟན་ལ། དེ་ལྟར་རྒྱུ་ལམ་དུ་བྱས་ནས་

འབྲས་བུ་ཕྱི་དུས་ན་སྨོན་པ་མཚན་ཉིད་སྡེ་སྣོད་གསུམ་གྱི་ལམ་དང་། འབྲས་བུའི་ཆོས་ལམ་དུ་བྱེད་པ་སྔགས་ཀྱི་ཐེག་པ་སྟེ། དེ་གཉིས་ཀྱི་ཁྱད་པར་ལས་འབྲས་བུ་ལམ་དུ་བྱེད་པ་དཔེར་ན་རང་གི་
ལུས་ངག་ཡིད་གསུམ་ལྷའི་སྐུ་གསུང་ཐུགས་ཀྱི་རྣམ་པ་ལམ་བྱེད་དང་། དེ་བཞིན་སྣོད་ཀྱི་འཇིག་རྟེན་ཞིང་ཁམས་དང་གཞལ་ཡས་ཁང་གི་ལམ་བྱེད་དང་། བཅུད་ཀྱི་སེམས་ཅན་དག་པའི་འཁོར་ལྷ་
དང་ལྷ་མོའི་རང་བཞིན་དུ་སྦྱོར་བ་དག་པའི་སྣོད་བཅུད་དང་། འོད་ཟེར་སྤྲོ་བསྡུས་སངས་རྒྱས་ཀྱི་ཕྲིན་ལས་རྣམ་བཞི་མཆོག་གི་ཕྲིན་ལས་དང་བཅས་པའི་མཛད་པ་ཡོངས་སུ་རྫོགས་པ་ནི་ད་ལྟ་ནས་
ལམ་དུ་བྱེད་པ་སྟེ། དེ་བས་ན་སངས་རྒྱས་ཀྱི་སྐུ་དང་ཡེ་ཤེས་ཀྱི་ཁམས་ལ་ད་ལྟ་ནས་ཡོངས་སུ་དག་པའི་ཡེ་ཤེས་ཀྱི་ལམ་ཉིད་བྱེད་ནུས་པ་ནི་འབྲས་བུ་སྔགས་ཀྱི་ཐེག་པ། དེ་ལྟར་སྔགས་ཀྱི་ཐབས་
མཁས་ཀྱི་གནད་དང་མི་ལྡན་པས་རྣམ་པར་དག་པ་ལམ་དུ་བྱེད་མི་ནུས་པ་ཕ་རོལ་ཏུ་ཕྱིན་པ་སྟེ། སྔགས་དང་ཕ་རོལ་ཕྱིན་པ་དེ་གཉིས་ཁྱད་པར་སོ་སོར་འབྱེད་ནུས་པའི་བློ་གྲོས་ས་བཅུའི་དབང་ཕྱུག་

༄༅། །རྣམས་དང་། མགོན་པོ་ཀླུ་ཐོགས་གཉིས་ལྟ་བུའི་བློ་གྲོས་ཀྱི་སྤོབས་པ་ཁྱད་པར་ཅན་དང་ལྡན་པར་ཤོག་ཅིག་ཅེས་སྨོན་པའོ། །གཉིས་པ་སྐྱེ་དང་ཚེ་རབས་ཐམས་ཅད་དུ་དཔལ་ལྡན་བླ་མ་
དམ་པ་དང་མི་འབྲལ་བར་སྨོན་པ་ནི། བདག་ཀྱང་འདི་ནས་ཚེ་རབས་ཐམས་ཅད་དུ། །རྗེ་བཙུན་བླ་མ་མཆོག་དང་མི་འབྲལ་ཞིང་། །དེས་གསུངས་གསུང་གི་བདུད་རྩི་མྱོང་བ་དང་། །དེ་དོན་བསྒྲུབ་
ལ་ཞུམ་པ་མེད་པ་ཡི། །ཚེ་རབས་ཀུན་ཏུ་ཡོངས་འཛིན་དམ་པ་དང། །ནམ་ཡང་འབྲལ་མེད་རྗེས་སུ་འཛིན་གྱུར་ཅིག །ཅེས་ཤཱ་ལོ་གཅིག་དང་རྐང་པ་གཉིས་ཀྱིས་བསྟན་ལ། དེ་ཡང་དམ་པའི་ཆོས་
ནི་རྫོགས་པའི་སངས་རྒྱས་ཀྱི་ཞལ་ནས་གསུངས། དེ་ནས་རིམ་པར་བརྒྱུད་ནས་ཡོངས་འཛིན་དགེ་བའི་བཤེས་གཉེན་རྣམས་ཀྱིས་ལེགས་པར་འཛིན་པར་མཛད་པ་སྟེ། དམ་པའི་ཆོས་ནི་སྤྱིར་ཌུདྷྲ་
ཉ་འཛིན་པའི་བྱིངས་ལས་བསྒྲུབས་པའི་དྷརྨའི་སྒྲ་ནི་ཤེས་བྱ་དང་ལམ་སོགས་བཅུ་ལ་འཇུག ཆོས་ཞེས་ཤེས་བྱ་རང་གི་མཚན་ཉིད་འཛིན་པ་དང་དགེ་བ་བཅུ་སོགས་ངན་སོང་ལས་འཛིན་པ་དང་། ལམ་

མཐའ་གཉིས་ལས་འཛིན་པ་སོགས་སྐབས་སོ་སོར་འཇུག དམ་པའི་ཆོས་ཞེས་གཟུགས་ནས་རྣམ་མཁྱེན་གྱི་བར་གྱི་ཤེས་བྱའི་ཆོས་རྣམས་ཀྱི་ནང་ན་དམ་པ་དང་། རབ་དང་། ཕུལ་དང་། རྨད་
དུ་གྱུར་བ་ནི། རྒྱུ་ལམ་དང་། འབྲས་བུ་འགོག་པ་མྱང་འདས་ཀྱི་ཆོས་གཉིས་དང་། དེའི་རྒྱུ་མཐུན་ལུང་གི་ཆོས་སློབ་མི་སློབ་ཀྱི་ཐུགས་རྒྱུད་ཡོན་ཏན་རྟོགས་པའི་ཆོས་ཏེ་དམ་པའི་ཆོས་ཞེས་གྲགས་
ལ། དེ་ནི་ཐོག་མར་ཐོས་པའི་དུས་སུ་ཡིད་ཆེས་ཀྱི་དད་པ་སྐྱེ་བས་ཐོག་མར་དགེ་བ་དང་། བར་དུ་བསམ་པའི་ཤེས་རབ་ཀྱིས་ཆོས་ཀྱི་ཚིག་དོན་གཞིག་འབྲེལ་བྱས་ནས་དོན་གྱི་རོ་མྱོང་ན་གཏན་བདེའི་
ལམ་གྱི་དེ་ལྟ་བས་དགའ་བ་དང་སྤྲོ་བ་ཁྱད་པར་ཅན་སྐྱེ་བས་བར་དུ་དགེ་བ། མཐར་སྒོམ་ཞིང་གོམས་པ་མཐར་ཕྱིན་པའི་དུས་སུ། ཡང་དག་པའི་ཡེ་ཤེས་རྒྱུད་ལ་སྐྱེས་ནས་སྲིད་པ་ག་ཏན་ཏུ་ལྡོག་ནས་
ཞི་བའི་གྲོང་ཁྱེར་ལ་དབང་བསྒྱུར་བས་ཐ་མར་དགེ་བ་སྟེ། དགེ་བ་གསུམ་ལྡན་ན་དེ་རང་རྒྱུད་ལ་སྟོན་པར་བྱེད་པའི་བདག་རྐྱེན་དགེ་བའི་བཤེས་གཉེན་གཅིག་པུ་ལ་རག་ལས་ན། བདག་ཀྱང་དུས་

༄༅། །འདི་ནས་སྐྱེ་བ་ཚེ་རབས་ཀྱི་ཕྲེང་བ་ཐམས་ཅད་དུ། འགྲོ་བ་ལྷ་དང་བཅས་པའི་རྗེ་བོར་གྱུར་པ་ཐུགས་རྒྱུད་བསླབ་པ་གསུམ་གྱིས་བསྡམས་པའི་མཁས་བཙུན་བཟང་པོ་དམ་པའི་ཚུལ་
དགུ་དང་། ཕྱི་ནང་གསང་བའི་དེ་ཉིད་བཅུ་ཕྲག་གསུམ་དང་ལྡན་པའི་བླ་མ་མཆོག་གསུམ་ཀུན་འདུས་དེ་དང་མཇལ་བའི་རྒྱུ་རྐྱེན་རྟེན་འབྲེལ་ཚོགས་པ་དང་མཇལ་ནས་སྐད་ཅིག་མི་འབྲལ་བར། ལུས་
ངག་གི་ཞབས་ཏོག་དང་། ཟང་ཟིང་གི་འབུལ་བ་དང་། སྒྲུབ་པའི་རྒྱལ་མཚན་འཛུགས་པ་སྟེ་མཉེས་པ་གསུམ་གྱིས་བརྟེན་ནས། བླ་མ་དམ་པ་དེས་ཅི་གསུང་གི་བཀའ་ཟུར་ཙམ་ཡང་མི་བཅག་པ་
ལེགས་པར་བསྒྲུབ་ཅིང་། ཁྱད་པར་གསུང་གི་བདུད་རྩི་དམ་པའི་ཆོས་ཀྱི་རོ་མྱོང་བ་དང་། དེའི་དོན་སྒྲུབ་པ་ལ་ལེ་ལོ་སྙོམ་ལས་དང་ཞུམ་པ་མེད་པའི་སྙིང་སྟོབས་ཚུལ་བཞིན་དུ་བསྐྱེད་པ་ཡིས། འདི་
ཕྱི་གང་རུང་དུ་མཆོག་ཐུན་གྱི་དངོས་གྲུབ་ཐོབ་ཅིང་། གལ་ཏེ་ཅུང་ཟད་འགྱངས་ན་བྱེད་པ་རྒྱུ་མཐུན་གྱི་འབྲས་བུ་ལས་སྐྱེ་བ་ཕྱི་མར་གྱུར་བའི་ཚེ་རབས་ཀུན་ཏུ་འཁོར་བ་ངན་སོང་ཐེག་དམན་འཁྲུལ་

སྣང་གི་གཡང་ས་ལས་ཐུགས་རྗེས་ཡོངས་སུ་འཛིན་པའི་དམ་པ་མཆོག་དེ་དང་། ནམ་དུ་ཡང་སྐད་ཅིག་ཙམ་ཡང་འབྲལ་བར་མེད་པར་ཐུགས་བརྩེ་བ་ཆེན་པོས་རྗེས་སུ་འཛིན་པར་གྱུར་ཅིག་ཅེས་
སྨོན་པའོ། །གསུམ་པ་ཇི་ལྟར་བརྩམས་པའི་མཛད་བྱང་ལ། གང་ཞིག་བརྩམ་བྱའི་བསྟན་བཅོས། ཞེས་པ་གསང་བ་སྔགས་ཀྱི་སྨོན་ལམ་འདོད་འཇོའི་དགའ་སྟོན་ཞེས་བྱ་བ་འདི་ཡང་། གང་གི་ཆེད་
དུ་མཛད་ན། དག་པའི་སྣང་བ་ལྷུར་ལེན་པ་རསྨིའི་མཚན་ཅན་དང་། སྐྱེས་ཐོབ་ཀྱི་བློ་གྲོས་དང་ལྡན་པའི་ཆོས་རྗེ་རྣམ་སྣང་དང་། ལས་དང་སྨོན་ལམ་གྱིས་འབྲེལ་བ་སྲས་མོ་ཡུམ་སྲས་སོགས་ཀྱི་གསུང་
གིས་བསྐུལ་ངོར། གང་སྨྲ་བ་པོ་དེ་ཉིད་ནི། གཟོད་ནས་ཤིན་ཏུ་ཞི་བ་ཆོས་སྐུའི་རྒྱལ་སྲིད་ལ་རང་དབང་བསྒྱུར་བའི་བྱང་ཆུབ་ཆེན་པོ་མངོན་པར་མཛད་ཀྱང་། ལུས་ཅན་རྣམས་ལ་བརྩེ་བའི་སྨོན་ལམ་
དང་སྙིང་རྗེའི་གཞན་དབང་ཁོ་ནས་རྣམ་པར་སྣང་མཛད་གངས་ཅན་མཚོའི་མཚན་དཔེའི་སྒྱུ་འཕྲུལ་རྒྱ་མཚོའི་སྤྲིན་བཀོད་ནས་སྤྲུལ་པའི་རྣམ་རོལ་ཚད་མེད་པས་འགྲོ་ཀུན་ཐར་པའི་གྲོང་ཁྱེར་དུ་འདྲེན་

༄༅། །པར་མཛད་པའི་ཚུལ་བགྲང་ཡས་ཀྱང་། རེ་ཞིག་རྒྱ་གར་འཕགས་པའི་ཡུལ་དུ་བདག་ཅག་གི་སྟོན་མཆོག་ཉི་མའི་གཉེན་གྱི་སྤྱན་སྔར་ཉེ་གནས་ཀུན་དགའ་བོ། གངས་ཅན་བོད་ཀྱི་ལྗོངས་།
འདིར་མཁན་སློབ་ཆོས་གསུམ་གྱི་སྤྱན་སྔར་ལོ་ཆེན་བཻ་རོ་ཙ་ན། བསྟན་པ་ཕྱི་འགྱུར་སྐབས་རྔོག་ལོ་བློ་ལྡན་ཤེས་རབ་སོགས་སྤྲུལ་པའི་ཟློས་གར་བསམ་མི་ཁྱབ་པ་བསྟན་པའི་མཐར། བྱང་རྒྱུད་ནོར་
འཛིན་གྱི་ཐིག་ལེར་སྤྲུལ་པའི་སྣང་བརྙན་ངོ་མཚར་བའི་རྣམ་པར་བསྟན། སྐུ་ཆུང་ངུ་ནས་སྐྱེས་སྦྱངས་ཀྱི་ཡོན་ཏན་མངོན་པར་མཐོ་བས། མཁས་མང་བྱེ་བས་བརྟེན་པའི་རིག་གྲྭར། ཀློག་པ་ཐོས་བསམ་
གྱི་འཁོར་ལོས་བློ་གྲོས་ནམ་མཁའི་མཛོད་ཀྱི་སྒོ་བརྒྱ་ཅིག་ཆར་དུ་ཕྱེས། སྡེ་སྣོད་རྒྱུད་སྡེ་རྒྱ་མཚོའི་ཚིག་དོན་ལ་སྤོབས་པའི་གཏེར་ཆེན་པོ་བརྒྱད་གྲོལ་ཏེ། འཛམ་གླིང་མཛེས་པའི་རྒྱན་དྲུག་མཆོག་
གཉིས་ལ་སོགས་པའི་ཆོས་ཀྱི་འཁོར་ལོས་སྒྱུར་བའི་ཁྲི་ལ་རང་སྟོབས་ཀྱིས་འཛེགས་ནས་མཁྱེན་པའི་བློ་གྲོས་ཟླ་མེད་པར་གྱུར། སླར་ཡང་དབེན་པའི་གནས་རྣམས་སུ་ཏིང་འཛིན་རྩེ་གཅིག་ལ་

མཉམ་པར་བཞག་པས་འཕགས་པའི་ཡེ་ཤེས་མངོན་སུམ་དུ་གཟིགས་པའི་ཚུལ་བསྟན་པ་ན། དུས་གསུམ་མཁྱེན་པ་དཔལ་ཨོ་རྒྱན་ཆོས་ཀྱི་རྒྱལ་པོས་ཀྱང་ངེས་པ་དོན་གྱི་རྒྱལ་ཚབ་ཏུ་དབང་བསྐུར་བ་
གཏེར་ཆེན་ཆོས་ཀྱི་རྒྱལ་པོ་ཀུན་མཁྱེན་པྲཛྙཱ་རསྨྲི་ཞེས་ཤེས་རབ་འོད་ཟེར་གྱིས་མཛད། གང་དུ་མཛད་པའི་གནས། ཐུབ་བསྟན་རྡོ་རྗེ་བྲག་ཏུ་སྦྱར་བའོ། །ཞེས་བསྟན་ཏོ། །དེ་ལྟར་མདོ་སྔགས་ཆོས་
ཚུལ་རྒྱ་མཚོའི་མཛོད། །ཚིག་དོན་བཀོད་ལེགས་རིན་ཆེན་རྣམ་པར་བཀྲ། །རྨོངས་པའི་མུན་སེལ་སྨོན་ལམ་དབང་གི་རྒྱལ། །གང་དེའི་ཚིག་འགྲེལ་སྐུལ་པོའི་ཆེད་དུ་བྲིས། །དེ་ཡང་རང་བློ་རྨོངས་པའི་
ུདབང་གྱུར་ནས། །བརྗོད་བྱའི་དོན་དང་རྗོད་བྱེད་ཚིག་ལ་སོགས། །འགལ་བའི་ནོངས་པ་རྩ་གསུམ་སྲུང་མ་དང་། །གཟུར་གནས་མཁས་པའི་ཚོགས་ལ་སྙིང་ནས་བཤགས། །འོན་ཀྱང་སྔོན་རབས་
མཁས་པའི་གསུང་རབ་ལས། །བསྡུས་དང་དྲིན་ལྡན་སློབ་དཔོན་ཞལ་གསུང་གི །ཟིན་བྲིས་རྣམས་དང་གཞན་ཡང་མཁས་པ་ཡི། །གསུང་རྒྱུན་གང་ལེགས་བཀོད་ལས་འགྲེལ་འདི་བརྩམས། །མཁས་

༄༅། །ཁྱད་འདོད་དང་སྙན་གྲགས་འདོད་ཕྱིར་མིན། །རང་མཉམ་འགའ་ལ་བློ་ཡི་ནོར་གྱུར་ནས། །ཐེ་ཚོམ་ལོག་རྟོག་སེལ་ནས་བཤད་སྒྲུབ་ཀྱི། །བསྟན་ལ་གཅེས་སྤྲས་བྱ་བའི་ཆེད་དུ་བྲིས། །འདི་
ལ་རྣམ་དཀར་དགེ་རྩ་ཅུང་སྲིད་ན། །དེའི་མཐུས་མདོ་སྔགས་བསྟན་པ་དར་བ་དང་། །བསྟན་འཛིན་ཞབས་པད་ལེགས་བརྟན་དགེ་འདུན་སྡེ། །རྒྱས་ནས་འགྲོ་ཀུན་ཕན་བདེ་འབྱུང་ཕྱིར་བསྔོ། །བདག་
ཀྱང་དང་པོར་ཆོས་ལ་ཐོས་བསམ་བྱས། །བར་དུ་ཆོས་བརྒྱད་ཕྱེ་གཏོར་དཀོར་ལ་འབྱམས། །ད་ལྟ་གཉིས་མེད་སེང་གེ་བྲག་ཕུག་ཉལ། །བྱ་བ་དོན་ཡོང་འདི་ཉིད་ཙམ་ཡིན་སྙམ། །བརྒྱུད་གསུམ་
བླ་མའི་བྱིན་རླབས་སྤྲིན་ཆེན་ལས། །མཆོག་ཐུན་དངོས་གྲུབ་བདུད་རྩིའི་ཆར་ཕབ་སྟེ། །འགྲོ་རྒྱུད་ཞིང་སར་སྐུ་བཞིའི་འབྲས་སྨིན་ནས། །ཕྱམ་གཅིག་མངོན་སངས་རྒྱས་པའི་བཀྲ་ཤིས་ཤོག །ཅེས་
མདོ་སྔགས་ཀྱི་སྨོན་ལམ་རིན་པོ་ཆེའི་འགྲེལ་བ་འདི། མཆོག་སྤྲུལ་དམ་པ་སིདྡྷིའི་མཚན་ཅན་དཔོན་སློབ་དང་། རང་དབོན་ཨོ་ཊཱི་ཡཱ་ན་སོགས་ཀྱིས་འདི་དག་གི་འགྲེལ་བ་དཔེ་ཆ་གཞན་ལ་ལྟོས་མི་དགོས་

པ་སྨན་གྱི་བསྡུས་ར་ལྟ་བུ། གདམས་ངག་སྙིང་པོར་དྲིལ་ནས་ཟབ་དགུའི་བཅུད་འདུས་པ་ཞིག་ཁྱོད་ནས་བརྩམ་དགོས་ཞེས་ཡང་ཡང་བསྐུལ་ངོ་མི་ལྡོག་ཙམ་དུ། ཤཱཀྱའི་དགེ་སྦྱོང་སྤྲུལ་མིང་ཀུན་བཟང་
ཐེག་མཆོག་རྡོ་རྗེས་ཁྱུ་མཆོག་ལོའི་ཁོངས་སུ་དབུ་བརྩམས་ནས། སྟོན་གསུམ་འབྲས་བུར་སྨིན་པའི་དུས་ཕུག་ལུག་ཧོར་ཟླ་བརྒྱད་པའི་ཚེས་བདུན་ཉིན་ལེགས་པར་གྲུབ་པར་བགྱིས་ནས། མ་དང་
མཁའ་འགྲོ་འདུ་བའི་ཚོགས་ཁང་། རྒྱ་རོང་དཔལ་གྱི་རིའི་དབེན་ཁྲོད་བེེ་རོའི་སྒྲུབ་ཕུག་ནས་བྲིས་པ་ཐོག་མཐའ་བར་གསུམ་དུ་དགེ་བར་གྱུར་ཅིག །དགེའོ། །དགེའོ། །དགེའོ། །བསྟན་བཅོས་འདི་
ཚར་འཕྲལ་མཁན་རིན་པོ་ཆེ་པད་རྡོར་མདུན་རྩོམ་རྒྱུག་ཕུལ་ནས། རེད་ཡོད་མེད་ཞིབ་གཟིགས་ཀྱི་དོགས་གཅོད་ཞུས་པའི་ལན་འདི་ལྟར་ཚིགས་སུ་བཅད་པ། ༀ་སྭ་སྟི། གྲངས་མེད་བསྐལ་པར་
གོམས་པའི་ཐུགས་བསྐྱེད་ཀྱིས། །དྲངས་པའི་མཚན་དཀྱིལ་ཉིན་མོར་བྱེད་པའི་དཔལ། །བཤད་སྒྲུབ་ཕྲིན་ལས་འོད་ཟེར་སྟོང་འབར་བ། །སྲིད་ན་མཚུངས་བྲལ་འཁོར་ལོའི་མགོན་དེའི་དྲུང་། །སྐྱེས་

༄༅། །ཐོབ་མཁྱེན་གཉིས་དྭངས་ཤེལ་གཙང་མའི་ངོགས། །རྒྱལ་བའི་དགོངས་པ་རྟོགས་དཀའི་གཟུགས་བརྙན་འབུམ། །རྩོལ་མེད་གཅིག་ཆར་འཆར་བའི་མངོན་རྟོགས་འདིས། །དད་སྤྲོའི་དགའ་
སྟོན་ལེགས་བྲིས་དཔལ་ལ་འཁུ། །དོན་ཟབ་རྒྱུ་འབྲས་ཐེག་པ་རྒྱ་མཚོའི་བཅུད། །སྡེབ་ལེགས་གོ་བདེའི་གསུང་གིས་ལེགས་འདོམས་པའི། །སྔར་མེད་ལེགས་བཤད་བདེ་འབྱུང་གཙུག་གི་རྒྱན། །
ཐུབ་བསྟན་ཤར་རིའི་ཕྲག་ནས་འཆར་འདི་རྨད། །རྣམ་སྣང་ལོ་ཙཱའི་ཐུགས་བསྐྱེད་མཁྱེན་བརྩེའི་འཕྲུལ། །གངས་ལྗོངས་སྙིགས་མའི་འགྲོ་ལ་རྗེས་ཆགས་པའི། །ཀུན་མཁྱེན་པྲཛྙཱ་རསྨིའི་མཁྱེན་
མཚོ་ལས། །བྱུང་བའི་མདོ་སྔགས་ལམ་རིམ་པྲ་ཎི་དྷ། །འཕགས་ཡུལ་པཎ་གྲུབ་རྒྱ་མཚོའི་བཞེད་གཞུང་དང་། །བོད་ཡུལ་གསར་རྙིང་མཁས་པའི་ལུགས་སོ་སོ། །མི་འགལ་དགོངས་པ་གཅིག་དྲིལ་
གཟུ་བོའི་ངག །ཕྱོགས་ལྷུང་ཞལ་ལྕེ་གཅོད་ལ་ཆས་པ་བཞིན། །མཚན་ཉིད་ཐེག་རིམ་གསུམ་གྱི་ས་ལམ་དང་། །ལྟ་བའི་རྣམ་གཞག་སྤྱི་དང་ཁྱད་པར་དུ། །ཐལ་རང་རྣམ་གཉིས་གཞན་སྟོང་དབུ་མ་

བཅས༑ ༑དགག་བཞག་སྤོང་བའི་བཤད་སྲོལ་མང་བྱུང་ཀྱང་། །སློབ་མ་བཀྲི་དང་མཐར་འཛིན་གཅོད་པ་དང་། །ལ་ངན་རྩོད་པ་བཟློག་པའི་དགོས་ཆེད་དང་། །ཆོས་དབྱིངས་དྲི་བྲལ་རྣལ་མའི་གནས་
ལུགས་རྣམས། །མཚོན་ཚུལ་ཙམ་ལས་དོན་ལ་ཁྱད་མེད་ཅེས། །གངས་ལྗོངས་སྨྲ་བའི་སེང་གེ་ཀློང་ཆེན་པས། །ལུང་རིག་ཚད་མས་ཤིང་རྟའི་སྲོལ་ཕྱེས་པའི། །དགོངས་དོན་ཇི་བཞིན་དམ་པ་འདིས་
ཀྱང་ནི། །ཚད་མ་གསུམ་གྱིས་བསྒྲུབས་ཏེ་ཡང་ཡང་བཤད། །རྡོ་རྗེའི་ཐེག་པའི་རྒྱུད་སྡེ་རྣམ་པ་བཞི། །ལམ་རིམ་སྤྱི་དང་ཁྱད་པར་བླ་མེད་ཀྱི། །ཐབས་ཤེས་གཉིས་མེད་སོ་སོའི་ལམ་རིམ་བཞིན། །
བསྐྱེད་རྫོགས་རྫོགས་ཆེན་སྤྲོས་དང་སྤྲོས་མེད་ཀྱིས། །ཟུང་འཇུག་ཆེན་པོའི་གོ་འཕང་སྒྲུབ་པའི་ཚུལ། །གདུལ་བྱའི་བློ་དང་དབང་པོའི་འཇུག་རིམ་བཞིན། །ཁྲིད་ཚུལ་མང་ཡང་དབང་བཞིའི་ཉམས་
ལེན་དུ། །འདུ་བའི་ཚུལ་གྱིས་གསར་རྙིང་དགོངས་མཐུན་དུ། །བཤད་པ་གཞུང་འདིའི་དགོངས་པ་ཡིན་པར་གོ །དེ་དོན་ཇི་བཞིན་འཁྲུལ་མེད་རབ་གསལ་དུ། །བཀྲལ་བའི་འགྲེལ་གཞུང་ལུང་

༄༅། །རིག་གཏེར་གྱི་མཛོད། །ཀུན་བཟང་དགོངས་པའི་ཀློང་ནས་རྡོལ་ལམ་སྙམ། །བཀའ་དྲིན་ཆེའོ་ཀུན་བཟང་ཆོས་སྐུའི་ཞལ། །མངོན་སུམ་སྟོན་པ་ཐེག་མཆོག་རྫོགས་པ་ཆེའི། །རང་ལུགས་
ཇི་བཞིན་འཆད་ལ་ཟླ་བྲལ་བ། །རྡོ་རྗེ་འཆང་དབང་འཁོར་ལོའི་མགོན་པོ་ཀྱེ། །གང་གི་གསང་གསུམ་མཚན་དཔེའི་དཀྱིལ་འཁོར་ནི། །ཚེ་དབང་གྲུབ་པ་པདྨ་ཀ་ར་བཞིན། །ཟབ་གསང་ཆོས་ཀྱི་
འཁོར་ལོ་བསྐོར་བཞིན་དུ། །བསྐལ་བརྒྱར་ཞབས་པད་བརྟན་པའི་སྨོན་ལམ་ཞུ། །དེ་སྐད་ཞུ་མཆིད་སྤྲོ་བའི་ཚིགས་བཅད་འགལ། །ཉམས་དགའི་ཤུགས་ཀྱིས་བསྙད་པའི་པད་དཀར་ཕྲེང་། །དད་སྤྲོའི་
སོར་རྩེས་བླངས་ཏེ་ཁྱོད་དྲུང་དུ། །ལྷ་གོས་དཀར་པོའི་ཁྱོགས་ལ་བཏེགས་ཏེ་ཕུལ། །ཟླ་༢ཚེས་༣ལ་སྐྱབས་འོག་པས་པདྨ་ཐང་ནས་གུས་པས་ཕུལ།། །།ཨོཾ་སྭ་སྟི། ཇི་ལྟ་ཇི་སྙེད་རྣམ་འབྱེད་ཤེས་
རབ་ཀྱིས། །ལེགས་བཤད་གསུང་གི་འོད་ཟེར་སྤྲོས་པ་ལས། །རྒྱུ་འབྲས་ཐེག་པའི་ལམ་གྱི་རིམ་པ་ཀུན། །མ་ནོར་གསལ་བར་མཛད་པའི་སྨོན་ལམ་ལ། །ཟབ་ཅིང་རྒྱ་ཆེའི་འགྲེལ་བཤད་རྒྱ་མཚོ་འདིར། །

གསར་རྙིང་མཁས་པའི་ལེགས་བཤད་ཆུ་ཀླུང་འབུམ། །འདུ་ཞིང་ཀུན་མཁྱེན་བརྒྱུད་པའི་དགོངས་དོན་གྱི། །རྣམ་མང་རིན་ཆེན་ཚོགས་ཀྱང་གནས་མཐོང་ནས། །ལྷག་པར་དགའ་བ་རྒྱས་པའི་བློ་ཡི་
ཤུགས། །མགྲིན་པའི་གདངས་སུ་འཕོས་པའི་རྣམ་འགྱུར་ངག །ངོ་བསྟོད་ཟོལ་མའི་ཚིག་གིས་མ་སྦགས་པར། །བསྟོད་པའི་སྒྲ་དབྱངས་ལན་བརྒྱར་སྒྲོགས་ལ་འདུན། །ཁྱབ་བདག་ཀུན་ཏུ་བཟང་པོའི་
དགོངས་པའི་མཛོད། །ཐེག་མཆོག་སྙིང་པོའི་རིང་ལུགས་བླ་མེད་པ། །འཆད་ལ་འཇིགས་བྲལ་སྨྲ་བའི་སེང་གེ་ཉིད། །ཞབས་པད་རྡོ་རྗེའི་ཁམས་སུ་བརྟན་གྱུར་ཅིག །དེང་སང་ངེས་གསང་སྙིང་པོའི་
རིང་ལུགས་གནད། །ཚུལ་བཞིན་སྨྲ་དང་ཡིད་ཆེས་ལྡན་པ་དཀོན། །དེ་ལྟ་ན་ཡང་ཀུན་མཁྱེན་བརྒྱུད་པའི་སྲོལ། །ཐོས་བསམ་སྣང་བ་དག་པའི་འོད་ཟེར་དང་། །ལྷན་ཅིག་འགྲོགས་པ་སྒྲུབ་པའི་ཉམས་
ལེན་གྱིས། །ཡོངས་འཛིན་དགེ་བའི་བཤེས་ཁྱོད་བསྐལ་བ་བརྒྱར། །བསྟན་འགྲོའི་དཔལ་དུ་རྟག་པར་བཞུགས་ནས་ཀྱང་། །ལུང་རྟོགས་ཆོས་ཀྱི་སྣང་བ་གསལ་བར་མཛོད། །གཞོམ་མེད་ཡེ་ཤེས་

༄༅། །མཆོག་གི་རང་བཞིན་སྐུ། །འཇམ་དཔལ་ཁྲོས་པའི་རྒྱལ་བོར་ལེགས་ཤར་ནས། །ཕྱོགས་ལས་རྣམ་པར་རྒྱལ་བའི་ཕྲིན་ལས་ཀྱིས། །ས་གསུམ་ངོ་མཚར་དཔལ་དང་ལྡན་གྱུར་ཅིག །ཅེས་
པའང་ལྷ་རེག་དང་བཅས་ཏེ་གུས་ཕྲན་སྐྱབས་འོག་པ་འཇམ་དཔལ་དགྱེས་པས་གསོལ་བ་བཏབ་པ་དགེ་ལེགས་སུ་གྱུར་ཅིག །། །

འཐེང་པོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ་

ཡི་གེ་ཉི་ཤུ་རྩ་དྲུག་པ་འདི་དཔེ་ཆའི་ནང་དུ་བཞག་ན་དཔེ་ཆ་དེ་ཅི་འདྲར་
བགོམས་ཀྱང་ཉེས་པ་མི་འབྱུང་བར་འཇམ་དཔལ་རྩ་རྒྱུད་ལས་གསུངས་སོ།།
