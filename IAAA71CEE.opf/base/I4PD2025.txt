༄༅། །འཕྲེང་པོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ་བཞུགས་སོ།།
༼ག༽

༄༅། ། ༈ ཁྲིད་རིམ་སྣ་ཚོགས་ཀྱི་སྐོར་ཟབ་དོན་ནོར་བུའི་སྙེ་མ་ཅེས་བྱ་བ་བཞུགས།………………………1-168
ཕྱག་རྒྱ་ཆེན་པོ་ཟབ་ལམ་རྡོ་རྗེའི་རྣལ་འབྱོར་བསྙེན་བསྒྲུབ་ཡན་ལག་བཞིའི་ངེས་པ་རྣམ་པར་བཞག་པ་བཞུགས།………………………69-90
སྦས་དོན་བསྲེ་བ་སྐོར་གསུམ་བཞུགས།ཕྱག་རྒྱ་ཆེན་པོ་ལྔ་ལྡན་ལས་བཀའ་བརྒྱུད་ཞལ་ལུང་བདུད་རྩིའི་ཐིགས་པ་བཞུགས………………………91-110
བདེ་སྟོང་ཕྱག་རྒྱ་ཆེན་པོའི་དྲིན་ལན་དོན་གསལ་ཞེས་བྱ་བ་བཞུགས།………………………111-114

རྡོ་རྗེ་སེམས་དཔའ་ལྷན་སྐྱེས་ཡབ་ཡུམ་གྱི་སྒོ་ནས་སྣ་རྩེ་གསུམ་གྱི་གདམས་པ་ཉམས་སུ་བླང་བ་བཞུགས།………………………115-122
དཔལ་རྡོ་རྗེ་སེམས་དཔའ་བརྟེན་པའི་དབེན་པ་གསུམ་གྱི་ལམ་གྱི་རིམ་པ་བཞུགས།………………………123--126
གསུང་རྒྱུན་ཟིན་བྲིས་མུན་པ་རྣམ་པར་སེལ་བའི་སྒྲོན་མེ་བཞུགས………………………137--146
བླ་མ་དམ་པས་གནང་བའི་ཁྲིད་རྒྱུན་ཟིན་བྲིས་བཞུགས།………………………147-160
དབང་བཞི་པའི་དགོངས་དོན་གསལ་བ་གཅིག་བཞུགས།འཕྲེང་བོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ།………………………161-166

༄༅། །མན་ངག་གནད་ཀྱི་བསྲེ་བ་བཞུགས།………………………167-172
ཡང་ཕུར་ཐུན་མོང་གི་མན་ངག་ཨ་ཏིའི་ཁྲིད་ཡིག་ཐར་པའི་སྒོ་གཅིག་ཅེས་བྱ་བ་བཞུགས། ………………………173-178
གཞག་ཐབས་གསུམ་གྱི་རྣམ་པར་གཞག་པའི་གསུང་རྒྱུན་ཟིན་བྲིས་བཞུགས།ས།………………………179-188
རྗེ་བཙུན་སྤྲུལ་པའི་སྐུ་གང་གི་གསུང་གི་བདུད་རྩི་ཟིན་བྲིས་སུ་བཏབ་པ་བཞུགས། ………………………189-194
རྗེ་བཙུན་དམ་པ་སྤྲུལ་པའི་སྐུ་གང་གི་གསུང་གི་ཟེགས་མ་ཟིན་བྲིས་སུ་བཏབ་པ་བཞུགས།………………………195-200

རྡོར་སེམས་སྙིང་ཐིག་དམིགས་རིམ་བཞུགས།་………………………201--244
༈ རྟོགས་བརྗོད་ཞལ་གདམས་ཀྱི་སྐོར་ཕན་བདེའི་སྣང་བ་གསར་པ་ཞེས་བ་བཞུགས།་
རྟོགས་བརྗོད་མཁས་པའི་མཛེས་རྒྱན་ལེགས་ལྡན་བཀོད་པ་བཞུགས།་………………………245-252
ཆོས་རྗེ་མཁའ་སྤྱོད་པ་ལ་ཞལ་གདམས་སུ་གནང་བ། ་………………………253-256
ཞི་ལྷག་གི་ཉམས་ལེན་བཞུགས།་………………………257-258

༄༅། །དགོན་གསར་བྱང་སེམས་ལ་གནང་བའི་རྟོགས་བརྗོད་ཞལ་གདམས།་………………………259-268
ཡུག་པ་རྫོང་པ། ནང་སོ་ནོར་བུ་དབང་རྒྱལ་ལ་ཞལ་གདམས་སུ་གནང་བ།་………………………269-274
ཨེ་ཝཾ་ཟུང་འཇུག་རྡོ་རྗེའི་གླུ་བཞུགས།་………………………275-278
བདེ་སྟོང་ཕྱག་ཆེན་གྱི་གླུ་བཞུགས།་………………………279-282
སྣང་བ་ལམ་འཁྱེར་གྱི་གླུ་བཞུགས།་………………………283-286

འཕྲེང་བོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ།་………………………287--294
འོད་གསལ་རྡོ་རྗེ་སྙིང་པོའི་གླུ་བཞུགས།ཡང་རང་ལ་བསྐུལ་བའི་ཕྱིར་གྱི་གླུའོ། ཊཀྐིའི་གསང་ཚིག་རྡོ་རྗེའི་གླུ་ཚན་གཉིས་བཞུགས།་………………………295-298
གཞི་ལམ་འབྲས་གསུམ་གྱི་རྣམ་པར་གཞག་པ་མདོར་བསྡུས་པ་བཞུགས།་………………………299-304
ཉེ་བར་ལེན་པའི་སྤྱོད་པ་བསྡུས་པའི་སྒྲོན་མ་ཞེས་བྱ་བ་བཞུགས།ས་………………………309-320

༄༅། །ཉམས་ལེན་གནད་ཀྱི་སྒོ་དབྱེ་ཞེས་བྱ་བ་བཞུགས།་………………………321-326
ལུགས་གཉིས་ཀྱི་དོན་ལེགས་པར་བཤད་པ་ལེའུ་བརྒྱད་ཀྱི་རྣམ་པར་དབྱེ་བ་བཞུགས།་………………………327-346
རྗེ་བཙུན་པྲཛྙཱ་རསྨིས་ཞལ་གདམས་བཞུགས།་………………………347--350
༈ ཆོས་སྤྱོད་ལམ་ཁྱེར་ཀྱི་སྐོར་ཚོགས་གཉིས་ཆུ་གཏེར་ཞེས་བ་བཞུགས། །
སྐྱབས་འགྲོ་དེ་ཉིད་གསལ་བ་བཞུགས། །་………………………351-354

ཇ་མཆོད་བདུད་རྩིའི་སྤྲིན་ཕུང་བཞུགས། །་………………………355--358
སྐུ་གསུམ་རིགས་བསྡུས་རྒྱུན་འཁྱེར་གསལ་བྱེད་བཞུགས།་………………………359-366
འཆི་མེད་སྐུ་གསུམ་འདུས་པའི་ངག་ཁྲིད་རྒྱུན་འཁྱེར་བཞུགས།་………………………367-374
རྩ་གསུམ་རྒྱུན་འཁྱེར་གཏོར་མ་དངོས་གྲུབ་ཀྱི་བང་མཛོད་ཅེས་བྱ་བ་བཞུགས།་………………………375-374
ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་རྒྱུན་ཁྱེར་མ་བཞུགས།་………………………381-386

༄༅། །ཉལ་དམིགས་ལུས་སྦྱིན་ཟབ་མོ་བཞུགས།་………………………387--392
དགའ་སྟོན་བདུད་རྩིའི་ཉེར་མཆོད་བཞུགས།་………………………393--396
བཟའ་བཏུང་ཚོགས་མཆོད་འདོད་ཡོན་ལམ་འཁྱེར་ཞེས་བྱ་བ་བཞུགས།་………………………397-402
ཐེག་ཆེན་སེམས་བསྐྱེད་རྒྱལ་སྲས་ལམ་འཇུག་ཅེས་པ་ཟབ་མོ་ལྟ་བའི་ལུགས།་………………………411-414

སྨོན་ལམ་རིན་ཆེན་ཕྲེང་བ་………………………415--424
༈ ཐོར་བུ་སྣ་ཚོགས་ཀྱི་སྐོར་ངོ་མཚར་ཨུཏྤལ་དོ་ཤལ་བཞུགས།་………………………425--436
རྡོ་རྗེ་དབྱངས་ཅན་མའི་སྒྲུབ་ཐབས་དང་ཤེས་རབ་བློ་འཕེལ་མི་བརྗེད་གཟུངས་ཐོབ་ཟུང་འབྲེལ་དུ་ཉམས་སུ་བླང་བའི་ཚུལ་ཡེ་ཤེས་རྒྱས་བྱེད་ཅེས་བྱ་བ་བཞུགས།་………………………425-436
སྐུ་གསུང་ཐུགས་རྟེན་བཞེངས་ཐབས་ས་ཆོག་ཉེར་བར་བསྡུས་པ་བཞུགས།་………………………437-444
ཚེ་དཔག་མེད་རིགས་ལྔའི་ཞལ་ཐང་གི་རྒྱབ་ཡིག་ཏུ་གནང་བ།་………………………445-448

༄༅། །གཏེར་སྲུང་ཆེན་མོ་རྡོ་རྗེ་གཤོག་རྒོད་མའི་སྐྱེད་ཆོག་བཞུགས།་………………………449--452
བསྟན་སྐྱོང་ཆེན་མོ་རྡོ་རྗེ་གཤོག་རྒོད་མའི་གཏོར་བསྔོས་བསྡུས་པ་བཞུགས།་………………………453-454
བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ཞེས་བྱ་བ་བཞུགས།་………………………455--484
བརྟན་བཞུགས་རིན་ལྷུན་མ་ནི།་………………………485--488
ཞར་བྱུང་དེ་དང་རྗེས་སུ་འབྲེལ་བའི་ཉེར་མཁོའི་ལས་ཕྲན་འགའ་ཞིག་ཕྱོགས་གཅིག་ཏུ་བཀོད་པ་ལ་བཅུ་གཅིག་སྟེ།་………………………489--506

༈ ཆབ་ཤོག་གི་སྐོར་ཚངས་སྲས་དགྱེས་པའི་རྒྱུད་མངས་ཞེས་བྱ་བ་བཞུགས།
འབྲུག་གནས་སྤྲུལ་སྐུ་རིན་པོ་ཆེ་མི་ཕམ་པདྨ་དཀར་པོ་ལ་འབུལ་བ་གནང་བའི་ཆབ་ཤོག་………………………………………………………507--510
འཕྱོང་རྒྱས་ནས་སྡེ་པ་ཧོར་བསོད་པ་ལ་གནང་བའི་ཆབ་ཤོག་………………………511--514
རིག་འཛིན་མཆོག་ལྡན་མགོན་པོའི་སྐུ་སྐྱེ་སྤྲུལ་སྐུ་མདོ་སྔགས་གླིང་པར་གནང་བའི་ཆབ་ཤོག་………………………515-518
འཕྲེང་པོ་ནས་ཞལ་ངོ་ཐུན་མོང་དུ་གནང་བའི་ཆབ་ཤོག་………………………519--522

༄༅། །འཕྲེང་པོ་ནས་སྡེ་པ་སྐུ་བགྲེས་པར་གནང་བའི་ཆབ་ཤོག………………………………………………………523--528
འཕྲེང་བོ་ནས་སྡེ་པ་ཆོས་རྗེ་ལ་གནང་བའི་ཆབ་ཤོག………………………………………………………529--532
འཕྲེང་པོ་ནས་སྡེ་པ་ཆོས་རྗེ་ལ་སམ་བྷོ་ཏྲར་གནང་བ།………………………………………………………533--536
སྡུལ་གདུང་དགེ་སློང་རིན་ཆེན་རྡོ་རྗེ་ལ་གནང་བའི་ཆབ་ཤོག ………………………………………………………537--540
ཆོས་རྗེ་མཁའ་སྤྱོད་པ་ལ་གནང་བའི་ཆབ་ཤོག………………………………………………………541--544

འཕྲེང་བོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ།་………………………………………………………545-548
བླ་མ་མོན་པ་ལ་གནང་བའི་ཆབ་ཤོག
བདག་མེད་མཆོག་རྒྱལ་མཚན་འཇིགས་བྲལ་རྡོ་རྗེ་ལ་གནང་བའི་ཆབ་ཤོག………………………………………………………549-552
ཡང་བདག་མེད་མཆོག་རྒྱལ་མཚན་ལ་གནང་བའི་ཆབ་ཤོག………………………………………………………553-554
སློབ་བུ་དད་ཅན་གཅིག་ལ་གནང་བའི་ཆབ་ཤོག………………………………………………………555-558
འདི་ཡང་བདག་བྱ་བཏང་བདེ་མཆོག་རྒྱལ་མཚན་ལ་གནང་བའི་ཆབ་ཤོག………………………………………………………559-562

༄༅། །འཕྱོང་རྒྱས་ནས་སྡེ་པ་ནོར་བསོད་པ་ལ་གནང་བའི་ཆབ་ཤོག་………………………………………………………563-568
བདག་བདེ་མཆོག་རྒྱལ་མཚན་ལ་གནང་བའི་ཆབ་ཤོག་………………………………………………………569-572

འཕྲེང་པོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ།

༄༅།།ཁྲིད་རིམ་སྣ་ཚོགས་ཀྱི་སྐོར་ཟབ་དོན་ནོར་བུའི་སྙེ་མ་བཞུགས་སོ།།
པོད་གསུམ་པ།

༄༅། །ཕྱག་རྒྱ་ཆེན་པོ་ཟབ་ལམ་རྡོ་རྗེའི་རྣལ་འབྱོར་བསྙེན་བསྒྲུབ་ཡན་ལག་བཞིའི་ངེས་བ་རྣམ་པར་བཞག་པ་བཞུགས་སོ། །

༄༅། །ན་མོ་མ་ཧཱ་ཏཱ་ཡ། དཔལ་ལྡན་བླ་མ་དམ་པ་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པའི་ཞབས་ཀྱི་པདྨོ་དྲི་མ་མེད་པ་ལ་གུས་པས་ཕྱག་འཚལ་ལོ། །སྲིད་ཞི་མཉམ་པའི་
རི་བོ་ལ་ནི་མཆོག་གི་ཞབས་ཟུང་བཀོད་གྱུར་བ། །གཟུང་དང་འཛིན་པའི་ཕྱོགས་ལས་རྣམ་རྒྱལ་ཕན་བདེའི་བྱེད་པོ་བླ་ན་མེད། །རྣམ་ཀུན་མཆོག་ལྡན་དགའ་མས་རབ་མཆོད་ཟག་མེད་བདེ་
བས་རབ་དགྱེས་པ། །དཔལ་ལྡན་བླ་མ་བདག་སེམས་དག་པར་གཉིས་མེད་ཚུལ་གྱིས་བཞུགས་པར་མཛོད། །འདིར་རྒྱུད་སྡེ་ཐམས་ཅད་ཀྱི་སྙིང་པོ་ལས་ཀྱང་སྙིང་པོ་ཟབ་ལམ་མཆོག་ཏུ་གྱུར་
པ༑ རྡོ་རྗེའི་རྣལ་འབྱོར་ཕྱག་རྒྱ་ཆེན་པོ་ཡན་ལག་དྲུག་ལ་སོགས་པར་དབྱེ་བའི་གསུང་ངག་ལ་གཅེས་སྤྲས་སུ་བྱས་ཏེ་ཆེ་ལོང་ཙམ་ཞིག་བྲི་བར་བྱའོ། །དེ་ཡང་དཀྱིལ་འཁོར་དང་མཆོག་

༄༅། །གི་དཀྱིལ་འཁོར་གཉིས། དབང་ལ་འཇིག་རྟེན་པ་དང་འཇིག་རྟེན་ལས་འདས་པ་གཉིས། ལྷའི་རྣལ་འབྱོར་ལ་མངོན་སུམ་དང་རྗེས་དཔག་གཉིས། བདེན་པ་ལ་ཀུན་རྫོབ་
ཀྱི་བདེན་པ་དང་དོན་དམ་པའི་བདེན་པ་གཉིས། རིམ་པ་ལ་བསྐྱེད་པའི་རིམ་པ་དང་རྫོགས་པའི་རིམ་པ་གཉིས། དངོས་གྲུབ་ལ་ཐུན་མོང་བ་དང་མཆོག་གི་དངོས་གྲུབ་གཉིས་སོ། །
དེ་ལྟར་རིམ་པ་གཉིས་ཀྱི་སྒོ་ནས་བསྐྱེད་པའི་རིམ་པ་གསལ་སྣང་འདོན་ལུགས་ནི། བྲིས་སྐུ་མདུན་ཏུ་བཀྲམ་པ་ལ་མིག་རེངས་པའི་སྒོ་ནས་གཞན་ཏུ་མི་འགྱུར་བའི་དམིགས་པ་ཡུན་རིང་དུ་
གཏད་ལ་སླར་ནམ་མཁའ་ལ་གཏད་དེ་གོམས་པ་ནི་ཇི་ལྟར་གོམས་བཞིན་མ་ཚང་བ་མེད་པར་མཐོང་བར་གྱུར་པ་ནི། འཁོར་ལོ་དྲུག་གི་རྟེན་འབྲེལ་གྱིས་ལོའི་ཕྱེད་དང་། ཕོ་བ་བཅུ་

གཉིས་རྟེན་འབྲེལ་གྱིས་ལོ་གཅིག་གམ་བླ་མའི་ངེས་པའི་དབང་གིས་དེ་དག་ལས་དུས་རིང་བ་དང་ཐུང་བ་ཅི་རིགས་པར་བསྟན་པ་ཐོབ་པར་གྱུར་པ་དང་། མ་ཐོབ་ཀྱི་བར་དུ་བསྒོམ་པ་ནི་རིམ་
གྱིས་པའི་དབང་དུ་བྱས་པའོ། །དེ་ཡང་རྒྱུད་ལས། གཟུགས་བསམ་ཡང་ན་དཀྱིལ་འཁོར་དག་ཀྱང་དང་པོར་བྲིས་སྐུ་ལ་ནི་དེ་ཉིད་མིན་པས་བསྒོམ་པར་བྱ། ནམ་མཁའ་ལ་ནི་དེ་ཉིད་
སྦྱོར་བ་དག་གིས་རང་སེམས་མ་ཚང་མེད་པར་མཐའ་དག་མཐོང་གྱུར་པ། ལོའི་ཕྱེད་དང་ལོ་གཅིག་བླ་མའི་ངེས་པའི་དབང་གིས་ཇི་སྲིད་ཉིད་དུ་བརྟན་པར་གྱུར་གྱི་བར། ཞེས་པས། ཡང་ན་
ཞེས་པས་བསྐྱེད་རིམ་དགོས་པར་ཡང་མ་ངེས་ཤིང་། དེ་མིན་པས་ཞེས་པ་བསྐྱེད་རིམ་རྗེས་སུ་མཐུན་པའི་ལམ་དུ་སྟོན་པའོ། །དེའི་ཕྱིར་དྲང་བའི་དོན་དུ་འཇིག་རྟེན་ཀུན་རྫོབ་གྱི་
བདེན་པ་བསྐྱེད་རིམ་དང་། ངེས་པའི་དོན་འཇིག་རྟེན་ལས་འདས་པ་དོན་དམ་པའི་བདེན་པ་རྫོགས་པའི་རིམ་པ་གཉིས་ལས། སྔ་མས་ནི་མཆོག་གི་དངོས་གྲུབ་ལ་རྒྱུད་པའི་སྒོ་ནས་

༄༅། །སྦྱོར་ཞིང་། རིམ་པ་ཕྱི་མས་ནི་དངོས་སུ་སྦྱོར་བ་ཡིན་ནོ། །དེའི་རྒྱུ་མཚན་ཡང་བསྐྱེད་རིམ་ནི་རྣམ་པར་རྟོག་པས་བཏགས་པའི་སྒོམ་པ་ཡིན་པས་འབྲས་ས་ལུའི་ཞིང་སྦྱོང་བ་ན་
ཁྲེ་ཚེའི་ས་བོན་འདེབས་པ་དང་འདྲ་བས། ཐ་མལ་གྱི་རྒྱུད་དག་པར་བྱེད་པའི་བསྐྱེད་པའི་རིམ་པ་ཙམ་ཡིན་གྱིས། ཡང་དག་པའི་ཡེ་ཤེས་མངོན་དུ་མཐོང་བར་བྱེད་པ་ལ་ནི། ཆུ་བོ་ལས་བརྒལ་
བའི་གཟིངས་ལྟར་བསྐྱེད་རིམ་རྟོག་པ་ཙམ་ལས་གྲོལ་ཏེ། རྣམ་པར་མི་རྟོག་པའི་ཡེ་ཤེས་ལ་རྣལ་འབྱོར་དུ་བྱེད་དགོས་པའི་དོན་ཡིན་གྱི། གཞན་དུ་བསྒྲུབ་བྱ་ཡེ་ཤེས་བསྒྲུབ་བྱེད་རྣམས་ཀྱི་
ཇི་ལྟར་འགྲུབ་པར་འགྱུར་ཏེ། རྒྱུ་ཁྲེ་ཚེ་ལ་འབྲས་བུ་ས་ལུ་མི་འབྱུང་བ་བཞིན་ནོ། །འདི་ལྟར་གོང་ན་རྫོགས་རིམ་ཤིན་ཏུ་རྣམ་གཞག་རིམ་པ་གཅིག་ཞེས་གསུངས་པ་ལ་ངེས་པ་བླ་མ་
མེད་པ་སྐྱེ་བ་ཡིན་ནོ། །དེ་ལྟ་ན་སྔ་མ་ནི་བསྐྱེད་རིམ་རྐྱང་པ་ཡིན་ལ། ཕྱི་མ་ནི་རྫོགས་རིམ་རྐྱང་པ་ཡིན་པས། བསྐྱེད་རྫོགས་ཟུང་འཇུག་གི་རྣམ་གཞག་ཇི་ལྟར་བྱ་ཞེ་ན། དེ་སྔ་རབས་ཁ་

ཅིག་བསྟན་ཐོག་གཅིག་ཏུ་བསྐྱེད་རིམ་ཡང་བསྒོམ་རྫོགས་རིམ་ཡང་བསྒོམ་པ་ལ་བསྐྱེད་རྫོགས་ཟུང་འཇུག་གི་རྣམ་གཞག་བྱེད་པ་ཡོད་དོ། །དེ་རེ་རེ་ནས་བསྒོམ་ན་ཟུང་འཇུག་གི་རྣམ་གཞག་མ་
ཆགས་སོ། །ཐུན་མོང་ཐེག་པའི་ཚུལ་ལ་འཁོར་གསུམ་རྣམ་པར་མི་རྟོག་པའི་ཤེས་རབ་ཀྱི་སྟེང་དུ་ཕ་རོལ་ཕྱིན་པ་དྲུག་པོ་རང་བཞིན་གྱི་ལྡན་པ་ཡིན་པ་ལྟར། ཐུན་མོང་མ་ཡིན་པའི་ཐེག་པ་འདིར།
གཉིས་སུ་མེད་པའི་ཡེ་ཤེས་ཀྱི་སྟེང་དུ་མངོན་སུམ་པའི་ལྷའི་རྣལ་འབྱོར་རང་བཞིན་གྱིས་ལྡན་པ་ལ་བྱ་སྟེ། དེ་ལྟར་ན་ཡང་། ལྷའི་རྣལ་འབྱོར་ཡང་ནི་མངོན་སུམ་དང་ནི་རྗེས་སུ་དཔག་པ་རྣམ་པ་
གཉིས་སུ་འགྱུར་པ་སྟེ། མངོན་སུམ་དག་ནམ་མཁའ་ལ་སྐར་མ་བཞིན་དུ་དུ་མ་ལོངས་སྤྱོད་རྫོགས་པའི་སྐུ། མངོན་སུམ་མིན་རྗེས་སུ་དཔག་པ་ཤི་བའི་ལུས་ཉིད་བཞིན་དེ་ཉིད་མིན་པ་ཡིས་ནི་
བརྟགས་པ་གང་། དེ་ནི་རི་མོ་སོགས་ལ་བལྟ་བྱ་ཡོངས་སུ་མ་སྨིན་བློ་ཅན་རྣལ་འབྱོར་རྣམས་ཀྱི་བསྒོམ་པའི་དོན། ཞེས་སོ། །དེས་ན་རྫོགས་རིམ་གྱི་དྲང་བའི་དོན་བསྐྱེད་རིམ་ཁྱད་པར་

༄༅། །ཅན་ལ་བསྐྱེད་རྫོགས་ཟུང་འཇུག་མཚན་ཉིད་པ་བྱེད་པ་ཡིན་ནོ། །རྗེས་མཐུན་པ་ཙམ་ནི་གསང་དབང་ཤེས་རབ་ཡེ་ཤེས་ཀྱི་རྣལ་འབྱོར་རྣམས་ལ་ཡོད་ཅིང་། བསྐྱེད་རིམ་རྐྱང་པ་
ནི་ཟུང་འཇུག་རྗེས་མཐུན་པ་ཙམ་ཡང་མེད་པ་ཡིན་ནོ། །རྟོག་གཉིས་གཅིག་ཆར་འཇུག་པ་མེད། །ཅེས་པའི་རིགས་པ་ལགས་སོ། །ད་ནི་རྫོགས་པའི་རིམ་པའི་རྣལ་འབྱོར་བཤད་
པར་བྱ་སྟེ། དེ་ཡང་ཤིན་ཏུ་རྣམ་པར་དག་པའི་རིམ་པ་གཅིག་པུ་དང་། དེ་ཉིད་ལས། ཐབས་ཤེས་གཉིས་ཀྱི་དབྱེ་བས་བདག་བྱིན་བརླབས་དང་། དབང་པོའི་རིམ་པ་གཉིས་དང་། སྒོ་གསུམ་
སྐུ་གསུང་ཐུགས་སུ་སྦྱོར་བའི་རྡོ་རྗེ་གསུམ་དང་། དེ་རེ་རེ་ལ་མ་ཐོབ་པ་ཐོབ་པར་བྱེད་པ་དང་། ཐོབ་པ་མི་ཉམས་པར་བྱེད་པའི་དབྱེ་བས་ཡན་ལག་དྲུག་ཏུ་དབྱེ་བ་རྣམས་སོ། དང་པོ་རིམ་པ་
བ གཅིག་པུ་འདིའི་དོན་ནི། རྡོ་རྗེའི་རྣལ་འབྱོར་ཞེས་པའི་ཐབས་ཤེས་གཉིས་སུ་མེད་པའི་ཡེ་ཤེས་ཀྱི་རྡོ་རྗེ། དབྱེར་ཡོད་མེད་ལ་སོགས་པ་ཀུན་རྫོབ་ཀྱི་དཔེ་ལས་འདས་ཤིང་། ཤེས་པ་དང་ཤེས་

བྱ་གཅིག་ཏུ་གྱུར་པའི་གནས་ལུགས་ཆེན་པོ་སྟེ། དེ་ཡང་རྣལ་འབྱོར་བསྡུ་བའི་མདོར་བསྡུས་ལས། འདིར་དངོས་པོ་མེད་པའི་ཕྱོགས་དང་བྲལ་བས། སངས་རྒྱས་རྣམས་ཀྱི་མི་གནས་པའི་
མྱ་ངན་ལས་འདས་པ་ནི་རང་བཞིན་མེད་པ་སྟེ། སྐད་གཅིག་དང་དུ་མའི་ངོ་བོ་ཉིད་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱི་དེ་ཁོ་ན་ཉིད་ཅེས་བྱའོ། །དེ་ཉིད་སེམས་ཅན་རྣམས་ཀྱི་བསམ་
པའི་དབང་གིས་རྣམ་པ་བཞི་དང་རྣམ་པ་བཅུ་དྲུག་ཏུ་ཡང་སོ་སོར་སྣང་སྟེ་ཞེས་གསུངས་སོ། །ལུང་འདིའི་དགོངས་པ་ལྟར་ན། རྡོ་རྗེ་བཞིའི་དབྱེ་བས་རྣམ་པ་བཞི་དང་། དེ་ཡང་ནང་གསེས་
བཞི་བཞིར་དབྱེ་བས་རྣམ་པ་བཅུ་དྲུག་ཏུ་འགྱུར་རོ། །དེས་ན་དབྱེ་བསྡུའི་དབང་གིས་རྣམ་གཞག་མི་འདྲ་བ་དུ་མ་བྱེད་ཀྱང་རྩ་བ་ནི་སེམས་ཀྱི་དེ་ཁོ་ན་ཉིད་གཅིག་པུ་ལས་མི་འདའ་བར་ཤེས་
པར་བྱའོ། །གཉིས་སུ་དབྱེ་བ་ལ་ཡང་། བདག་བྱིན་རླབས་ཀྱི་རིམ་པ་ནི། སེམས་ཀྱི་རང་བཞིན་ངེས་པས་ཆོས་ཐམས་ཅད་ཀྱི་རང་བཞིན་ངེས་པ་སྟེ། རྡོ་རྗེའི་རྣལ་འབྱོར་དེ་ཉིད་ཉམས་

༄༅། །སུ་བླངས་པ་ལས་ཐབས་གཞན་གང་ལ་ཡང་མ་བལྟོས་པར་རང་གི་ངང་གིས་གྲོལ་བ་ཐོབ་པ་ལ་བྱ་དགོས་ཤིང་། དེའི་ཁམས་གསུམ་དང་། དུས་གསུམ་དང་སྲིད་པ་གསུམ་
ཞེས་པ་ལ་སོགས་པ་ཤེས་བྱའི་ཆོས་ཐམས་ཅད་ཡེ་ཤེས་ཀྱི་མིག་གཅིག་པུ་དྲི་མ་མེད་པའི་སྤྱོད་ཡུལ་དུ་མངོན་སུམ་དུ་འཆར་བ་སྟེ། བདག་བྱིན་གྱིས་བརླབ་པ་ཞེས་བྱ། སྟོང་པ་ལ་ཁམས་
གསུམ་པོ་ནི་མཐོང་བར་གྱུར་པའི་མིག་ཅེས་གསུངས་ཤིང་། འདིས་ཐབས་ཤེས་གཉིས་སུ་ཆ་ཕྱེ་བའི་ཚེ་དབང་པོ་རྣོན་པོ་ཐབས་ལ་མ་བལྟོས་པའི་ལམ་ཡིན་ན་ཤེས་རབ་ཡེ་ཤེས་ཆེན་པོ་
ཞེས་པའི་མིང་གིས་གསུངས་ཤིང་། བདག་བྱིན་རླབས་ཀྱི་རིམ་པ་འདི་ལ་མན་ངག་གཞན་ཏུ་གྲོལ་ལམ་ཞེས་གསུངས་སོ། །དཔའ་བོའི་རིམ་པ་ནི། ལྟ་བ་དེ་ཉིད་རྒྱུད་ལ་མྱུར་དུ་སྐྱེ་
བར་བྱེད་པའི་ཐབས་དང་མི་ཉམས་པ་ཉིད་འཕེལ་བར་བྱེད་པའི་ཐབས་དང་འཕེལ་བ་ཉིད་མཐར་ཕྱིན་པའི་ཐབས་སུ་རོ་རྐྱང་གཉིས་ཀྱི་རླུང་དབུ་མར་འགོག་པའི་སྦྱོར་བ་ལ་འབད་པས་འཁོར་བའི་

རྩ་བ་གཟུང་འཛིན་དབང་མེད་དུ་བཅོམ་པ་ནི་དཔའ་བོའི་རིམ་པ་སྟེ། དཔའ་བོ་གང་གི་མཉམ་དང་མི་མཉམ་ལམ་ལ་སྲོག་དང་ཐུར་སེལ་རླུང་ནི་ཟད་བྱེད་པའོ། །ཞེས་དང་། མདོར་བསྡུས་
དང་པོར་དཔའ་བོའི་རིམ་པ་ཕྱི་རོལ་ལ་མིན་ཏེ། ལུས་ལ་སྲོག་ཟད་པ་ཉིད་འདི་གསུངས་སོ། །ཞེས་པ་དང་། ཇི་ལྟར་མེ་ནི་ཤིང་ལ་རྟག་གནས་ཀྱང་། །དཔྱད་དང་དབྱེ་བའི་ཐབས་ཀྱི་མི་
མཐོང་སྟེ། །གཙུབས་ཤིང་གཙུབས་བསྟན་ལག་པས་བསྲུབས་པ་ལས། །དེ་ལ་གནས་པ་དག་ཀྱང་མཐོང་བར་འགྱུར། །དེ་བཞིན་སེམས་ཀྱི་འོད་གསལ་རྟོགས་པ་ཡི། །བསྒོམ་པའི་ཐབས་
རྣམས་བདག་གིས་མི་མཐོང་སྟེ། །འདི་ཉིད་དུ་ནི་རྐྱང་མ་དག་དང་ནི། །རོ་མ་གཅིག་ཏུ་སྦྱོར་བས་མཐོང་བར་འགྱུར། །ཞེས་གསུངས་པས། རྗེ་བཙུན་ཆེན་པོས་ལམ་རྩ་དང་རླུང་ལས་མྱུར་
བ་མེད། ཅེས་གསུངས་པ་ལྟ་བུ་དང་། རྡོ་རྗེ་གསུམ་དུ་དབྱེ་བ་ནི། དཔལ་ལྡན་སྐུ་ཡི་རྡོ་རྗེ་འཛིན། །རྡོ་རྗེ་མི་ཕྱེད་གསུམ་བསྒོམས་པས། །སྐུ་གསུང་ཐུགས་ཀྱི་རྡོ་རྗེ་ཡིས། །བྱིན་རླབས་

༄༅། །གནས་སུ་དེང་བདག་མཛོད། །ཅེས་འདོན་པ་ལྟར་ཕྱི་རོལ་པ་ཚངས་པ་སྐུ་རྡོ་རྗེ། ཁྱབ་འཇུག་གསུང་རྡོ་རྗེ། དབང་ཕྱུག་ཐུགས་རྡོ་རྗེ། ཞེས་སོགས་དང་། ཐ་སྙད་དང་སྒོ་
བསྟུན་ནས། གནས་སྐབས་སུ་གདུལ་བྱ་དེ་དག་དྲང་བའི་དོན་དང་། ངོ་བོ་ནི་ཐ་མལ་གྱི་འགྲོས་རྡོ་རྗེ་གསུམ་གྱི་རྣལ་འབྱོར་གྱི་སྒོ་ནས་བཟློག་སྟེ། སྐུ་གསུང་ཐུགས་དབྱེར་མི་ཕྱེད་པའི་དེ་
ཁོ་ན་ཉིད་ཇི་ལྟ་བ་བཞིན་མངོན་དུ་བྱེད་པའི་རིམ་པ་ལ།དང་པོར་དགེ་བ་སྐུ་རྡོ་རྗེ། བར་དུ་དགེ་བ་གསུང་རྡོ་རྗེ། ཐ་མར་དགེ་བ་ཐུགས་རྡོ་རྗེ། ཞེས་པའི་རིམ་པ་གསུངས་ཤིང་།
ལམ་འདིའི་མན་ངག་རྗེ་བཙུན་རྡོ་རྗེ་རྣལ་འབྱོར་མའི་ཞལ་ནས་དངོས་སུ་གསུངས་པས། གྲུབ་ཐོབ་ཀྱི་དབང་ཕྱུག་ཨོ་རྒྱན་པའི་བསྙེན་བསྒྲུབ་ཅེས་གྲགས་པར། ལུས་རྩ་དག་པར་བྱེད་པ་སྐུ་
རྡོ་རྗེ་བསྙེན་པའི་ཡན་ལག ངག་རླུང་དག་པར་བྱེད་པ་གསུང་རྡོ་རྗེ་བསྒྲུབ་པའི་ཡན་ལག ཡིད་ཐིག་ལེ་དག་པར་བྱེད་པ་ཐུགས་རྡོ་རྗེ་བསྒྲུབ་པ་ཆེན་པོའི་ཡན་ལག་ཅེས་གསུངས་པས།

དེ་ཡང་དཔལ་ལྡན་འདུས་པར། ཁྱོད་ཀྱི་ལུས་སེམས་ལྟ་བུ་དང་། སེམས་ལུས་ལྟ་བུ་དང་། སེམས་ཚིག་ཏུ་བརྗོད་པ་ལྟ་བུར་བསྐྱེད་ཅིག ཅེས་གཞི་དུས་སུ་རྡོ་རྗེ་གསུམ་མི་ཕྱེད་པའི་འབྲེལ་
བཀོད་ནས། ལམ་དུས་སུ་རྡོ་རྗེ་གསུམ་དབྱེར་མེད་པའི་རྣལ་འབྱོར་བསྒོམས་པས། འབྲས་དུས་སུ་གསང་བ་གསུམ་གྱི་བདག་ཉིད་མངོན་དུ་བྱེད་པའི་རིམ་པ་གསུངས་ཤིང་། ཀྱེ་རྡོ་རྗེ་
དང་བདེ་མཆོག་ལ་སོགས་པར་སྐུ་བཞི་དང་བསྙེན་བསྒྲུབ་བཞི། སེམས་པ་བཞི་ལ་སོགས་པ་བཞི་ཚན་གྱི་སྒོ་ནས་གསུངས་ཤིང་། དུས་ཀྱི་འཁོར་ལོ་ནས་གསུམ་དུ་འགྲེལ་བ་དང་། ཡེ་
ཤེས་རྡོ་རྗེ་དང་བཅས་པས་ཚང་བར་བསྒོམས་དགོས་པར་བསྟན་པ་ཡིན་ནོ། །དེས་ན་སོར་བསྡུད་ནི་ཡན་ལག་དྲུག་པོ་ཐམས་ཅད་ཀྱི་དབྱེ་གཞི་ཡིན་ལ། དྲུག་ཏུ་དབྱེ་བའི་ཚེ་
ན་དབྱེ་བའི་ཁྱད་པར་དུ་གྲགས་པའོ། །དེ་ལྟར་ན་རྩ་བ་དང་ཡན་ལག་ཏུ་ཕྱེ་བའི་ཡན་ལག་གམ། ལུས་དང་ཡན་ལག་ཏུ་ཕྱེ་བའི་ཡན་ལག་བྱེད་ཀྱང་། ལུས་སམ་རྩ་བའི་ཕྱག་རྒྱ་

༄༅། །ཆེན་པོ་ལས་གཞན་མ་ཡིན་ནོ། །ངེས་ཚིག་ནི། པྲ་ཏྱཱ་ཧ་ར། ཞེས་པ་ཕྲལ་ནས་བཤད་ན། པྲ་ཏི་ནི་སོ་སོར། ཧ་ར་ནི་ཟ་བ་དང་། སྡུད་པ་དང་། སྤོང་བ་དང་། གཅོད་པ་དང་། ཀུན་
ཏུ་འཕྲོག་པ་ལ་སོགས་པར་བསྒྱུར་དུ་ཡོད་པ་ལས། སོ་སོར་ཟ་བ་ལ་སོགས་ཀྱི་རིམ་བཞིན་སྦྱར་བའི་ཚེ། ཟ་བ་ནི་ཞེན་པ་མེད་པར་ལོངས་སྤྱོད་པ་རྔ་མོ་ཐག་པ་བཀྲོལ་བ་ལྟ་བུ་མན་
ངག་དང་། བསྡུད་པ་ནི་དུས་གསུམ་གྱི་འཇུག་པ་བསྡུས་པས་རྟོག་པ་མེད་པ་ལྷ་ཁང་གི་ལྡེར་ཚོའི་མི་རོ་ལྟ་བུའི་རྣལ་འབྱོར་དང་། སྤོང་བ་ནི་གཟུང་འཛིན་ངང་གི་སྤོངས་པ་ཆུའི་རྙོག་མ་ངང་
གིས་དྭངས་པ་ལྟ་བུའམ། རང་བཞིན་གྱིས་དྲི་མ་བྲལ་བ་ནམ་མཁའ་ལྟ་བུའི་རྣལ་འབྱོར་དང་། གཅོད་པ་ནི་སྙེམས་ཐག་མ་ལུས་པ་གཅོད་པ་གང་ལ་ཡང་འཇིགས་པ་མེད་པ་རི་དྭགས་ཀྱི་རྒྱལ་
པོ་ལྟ་བུའི་རྣལ་འབྱོར་པ། ཀུན་ཏུ་འཕྲོག་པ་ནི་ཐམས་ཅད་ཀྱི་ཁྱབ་བདག་ཏུ་ཤེས་པས། བདག་ལས་གཞན་མ་ཡིན་པས་བདག་གཞན་གཉིས་སུ་མེད་པའི་རྣལ་འབྱོར་རོ། །རྒྱུད་སྡེ་སོ་སོ་

འབྱུང་བའི་ངེས་དོན་མཐར་ཐུག་གི་མཚན་གྱི་རྣམ་གྲངས་དང་། གྲུབ་ཆེན་གྱི་མན་ངག་སོ་སོ་དང་། རྡོ་རྗེའི་ཚིག་རྣམས་ལ་བརྟེན་ནས་རང་གཟོ་སྤངས་ནས་བཤད་ན། འདི་བས་ཀྱང་མང་
བར་བཤད་དུ་ཡོད་མོད། འདི་ནི་ངེས་ཚིག་གི་ཕྱོགས་རེ་རྣ་བས་ཐོས་པ་དྲན་པ་ལ་བཞག་ནས། མན་ངག་མཆོག་རྣམས་དགོངས་པ་མི་གཅིག་པར་སྟོན་པ་དང་། སྒྲོ་འདོགས་དང་བསྐུར་
འདེབས་ཀྱི་གཞིར་གྱུར་པ་མཐོང་ནས། སོར་སྡུད་ཀྱི་སྒྲས་ཟིན་ཚོད་ཀྱི་སྒོ་ནས་ཕྱོགས་མཐོང་བར་བཤད་པ་ཡིན་ནོ། །རིགས་བདག་དབྱེ་བ་ནི། སོ་སོར་བསྡུད་པ་རྒྱལ་བའི་དབང་པོར་
འགྱུར་ཞིང་རྣམ་པ་བཅུ་སྟེ་ཞེས་པས། རྒྱལ་བའི་དབང་པོ་ནི་རྡོ་རྗེ་སེམས་དཔའ་སྟེ། རྡོར་སེམས་རིག་དྲུག་གི་གྲངས་སུ་ཡང་འདྲེན་ཞིང་། རིགས་ཐམས་ཅད་ཀྱི་ཁྱབ་བདག་ཏུ་སྟོན་པ་
བཞིན་ཏུ། ཡན་ལག་འདི་ངོ་བོའི་སྒོ་ནས་ཡན་ལག་ལྷག་མ་ལྔ་ཀ་ལ་རྗེས་སུ་འགྲོ་ཞིང་། རྣམ་པའི་སྒོ་ནས་ཡན་ལག་གི་རིམ་པ་ཐ་དད་དུ་བཞག་པ་ཡིན་ནོ། །སོར་སྡུད་ཉིད་ལ་ནང་ཚན་

༄༅། །དུ་དབྱེ་ན་རྣམ་པ་བཅུ་སྟེ། སྔོན་ཏུ་འགྲོ་བ་རླུང་བཅུ་དབུ་མར་ཚུད་པ་དང་། རྟགས་བཅུ་འཆར་བ་དང་། རྟགས་ཅན་རང་བཞིན་འོད་གསལ་དེའི་ལག་རྗེས་ཡིན་པའི་སྒོ་ནས་
འདིར་སོར་སྡུད་ཀྱི་སྐབས་སུ་མཐོང་བའི་རྟགས་བཅུ་ནི། ཆོས་སྐུ་མི་ཚད་པ་ཡིན་པར་སྨྲ་བ་དག་མཐོང་བས། དེ་ལ་ཅུང་ཟད་གཅིག་དཔྱད་པར་བྱ་སྟེ། སངས་རྒྱས་ཀྱི་སྐུ་རྣམས་ཀྱི་སྤྱི་མིང་ལ་
ཆོས་སྐུར་བཤད་པ་དང་། མཐར་ཐུགས་དག་པ་གཉིས་ལྡན་ཉིད་ལ་ཆོས་སྐུར་བཤད་པ། མན་ངག་རྣམས་ཀྱི་ཆོས་སྐུ་ཐམས་ཅད་ཀྱི་རང་བཞིན་ནམ་གནས་ལུགས་ལ་ཆོས་སྐུར་བཞེད་པ་
ཡོད་ན། དེ་རྣམས་ལས་གང་ཞིག་ཡིན། དང་པོ་ལྟར་ན། རྟགས་བཅུ་སངས་རྒྱས་ཀྱི་སྐུའི་དབྱེ་གཞི་ཡིན་པ་ལ། ལུང་དང་རིག་པ་མེད་ཅིང་བཅུ་པོ་དེ་དག་སྐུ་ལྷག་མ་རྣམས་དང་སྦྱོར་བ་སོགས་
ཀྱང་བྱར་མེད་ན། སྐུ་གསུམ་ཐ་དད་པ་ཡང་མ་ཡིན། གཅིག་པ་ཡང་མ་ཡིན་པའི་ཆོས་སྐུར་དམ་བཅའ་བ་ལ་འབྲས་བུ་མེད་དོ། །གཉིས་པ་ལྟར་ན། རང་བཞིན་གྱིས་དག་པ་ནི་ཆོས་ཐམས་

ཅད་ལ་ཡོད་པས། རྟགས་བཅུའི་ཁྱད་ཆོས་སུ་མི་འགྲོ་ཞིང་གློ་བུར་གྱི་དྲི་མ་དག་པ་ནི་ཕྱོགས་གཅིག་དག་པ་ལ་བྱེད་དམ། མཐའ་དག་དག་པ་ལ་བྱེད། ཕྱོགས་གཅིག་དག་པ་ལ་
བྱེད་ན། མདོ་ནས་གསུངས་པའི་དད་སོགས་རྣམ་པར་བྱང་བའི་ཆོས་ཐམས་ཅད་ཆོས་སྐུར་འགྱུར་ལ། སྔགས་ནས་གསུངས་པའི་རྒྱུད་སྡེ་བཞི་ཀའི་རྣལ་འབྱོར་ཐམས་ཅད་ཀྱང་ཆོས་སྐུར་འགྱུར་རོ། །
མདོར་ན་ལམ་ཐམས་ཅད་འབྲས་བུར་ཐལ་བ་བཟློག་ཏུ་བཞི་ཏུ་འགྲེལ་བ་གཉིས་ཀ་གསུངས་ཤིང་། ཡན་ལག་དྲུག་ཏུ་དབྱེ་བ་ནི། ཀྱེ་རྡོ་རྗེ་ལས། ཡན་ལག་དྲུག་བསྒོམ་རྣལ་འབྱོར་པས། །
དགྲ་བྲལ་མཐར་ཡང་དེ་བཞིན་ནོ། །ཞེས་པ་དང་། གསང་བ་འདུས་པ་ལས། སོ་སོར་བསྡུད་དང་བསམ་གཏན་དང་། །སྲོག་རྩོལ་དང་ནི་འཛིན་པ་དང་། །ཏིང་འཛིན་དང་ནི་རྗེས་སུ་དྲན། །
རྣལ་འབྱོར་ཡན་ལག་དྲུག་ཏུ་འདོད། །ཅེས་པ་དང་། བདེ་མཆོག་མཁའ་འགྲོ་རྒྱ་མཚོ་ལས། སོ་སོར་བསྡུད་མ་ཞྭ་གདོང་མ། །སོགས་གསུངས་པ་དང་། ཁམས་དྲུག་དང་རིགས་དྲུག་ལ་

༄༅། །སོགས་པའི་སྦྱང་གཞི་སྦྱོང་བྱེད་དུ་འབྲེལ་བའི་སྒོ་ནས་བསྐྱེད་རྫོགས་གཉིས་ཀ་ཡན་ལག་ཏུ་ཕྱེ་ནས་གསུངས་པ་ཡིན། དང་པོ་ནི་སོར་བསྡུད་ལས། ངོ་བོ། ངེས་ཚིག དབྱེ་བ།
མི་རིགས་བདག འབྲས་བུ། བསྐྱར་ཚུལ་ཏེ་དྲུག་ལས། ངོ་བོ་ནི། སོར་བསྡུད་པ་ལུས་ལ་ཡུལ་དང་ཡུལ་ཅན་བཅུ་པོ་རྣམས་ནི་རང་ཏུ་འཇུག་པ་མེད་པའོ། །ཞེས་པ། ཡུལ་གཟུགས་
སོགས་ལྔ་དང་། ཡུལ་ཅན་མིག་སོགས་ལྔའི་གཟུང་འཛིན་གྱིས་འཇུག་པ་མེད་པར་སོ་སོར་དེ་དག་གི་བྱ་བ་བསྡུད་ཅིང་། བྱ་བ་ལས་འདས་པའི་བྱ་རྩོལ་དང་བྲལ་བ་སྟེ་རང་སར་གྲོལ་བ་
ཁོ་ནའོ། །དེ་སོ་སོར་བསྡུད་པ་ཕྱག་རྒྱ་ཆེ། །ཞེས་པས། དོན་འདི་སྙིང་པོ་ལས་ཀྱང་སྙིང་པོའི་མཐར་ཐུག་འོད་གསལ་ཕྱག་རྒྱ་ཆེན་པོ་ཉིད་ཡིན་པས། མ་རྟོགས་པ་གཞན་དག་ཐ་དད་པར་
སེམས་པ་ནི་དོན་མ་ཡིན་ནོ། །དུས་ཞབས་བསྙན་རྒྱུད་ལས། རབ་ཀྱི་འདི་ཉིད་ཁོ་ནས་སོ། །ཞེས་པ་དང་། ཤིན་ཏུ་རྣམ་དག་རིགས་གཅིག་པུ། །སོ་སོར་བསྡུད་པ་བདག་བྱིན་བརླབས། །

ཞེས་པས། ཕྱག་རྒྱ་ཆེན་པོ་འདིས་ཆིག་ཆོད་ཀྱི་ཚུལ་དུ་གྲོལ་བ་ཐོབ་པ་ལ་དགོངས་ཤིང་། འབྲིང་གི་སྲོག་རྩོལ་ལ་སོགས་བསྒོམ། །ཞེས་པ་ནི། དབང་པོ་འབྲིང་གིས་དཔའ་བོའི་རིམ་པ་དང་གཉིས་
པོ་ཙམ་བསྒོམས་པས་འགྲུབ་ལ། ཐ་མལ་རིམ་བཞིན་བསྒོམ། ཞེས་པ་ནི། རྫོགས་རིམ་པའི་རྣལ་འབྱོར་པ་དབང་པོ་ཐ་མས་དྲུག་ཀ་མེད་དོ། །མཐའ་དག་དག་པ་ལ་བྱེད་པ། རྟགས་བཅུ་ཤར་
བའི་གང་ཟག་དེ་སངས་རྒྱས་ཡིན་དགོས་པས། ལམ་ལྷག་མ་རྣམས་བསྒོམས་ནས་ཅི་ཞིག་བྱ། དྲི་མ་མཐའ་དག་སྤངས་བས་རྟགས་བཅུ་ལས་མི་འཆར་བ་ཡང་བཞད་གད་ཀྱི་གནས་ཡིན་ནོ། །
གསུམ་པ་ལྟར་ན། ཆོས་ཐམས་ཅད་ཀྱི་རང་བཞིན་ཆོས་སྐུ་ཡིན་པས། རྟགས་བཅུ་བྱེ་བྲག་ཏུ་བཟུང་བ་ལ་དགོས་པ་ཅི་ཡོད། འདིའི་ལུགས་ལ། འདིར་ཆོས་ཐམས་ཅད་བཟང་པོར་བལྟོས། ཞེས་པ་
ལྟར། རྣམ་རྟོག་དང་ཆོས་སྐུ་ཉིད་བཟང་ངན་དབྱེར་མེད་པའི་དེ་ཁོ་ན་ཉིད་ལ་བྱ་དགོས་ན། རྟགས་བཅུ་བྱེ་བྲག་ཏུ་བཀར་བའི་མཆོག་འཛིན་དེ་ཕྱི་མ་འདི་བསྒྲུབ་པ་ལ་ཕན་གནོད་ཅི་ཡང་མེད་དོ། གཞན་

༄༅། །ཡང་ཁྱེད་ཀྱི་བསམ་པ་ནི། རྣམ་པ་ཀུན་གྱི་མཆོག་དང་ལྡན་པའི་སྟོང་གཟུགས་ཕྱག་རྒྱ་ཆེན་པོ། དག་པ་ཡེ་ཤེས་ཀྱི་སྐུ་མཆེད་པ་ཡིན་པས། རྣམ་པ་ཐམས་ཅད་ཀྱི་ནང་ནས། དུ་
སོགས་རྣམས་དང་པོར་ཤར་བའོ་སྙམ་དུ་བསམ་པ་སྟེ། དེ་ལྟར་ན་ཕྱི་མ་ནི་རྟགས་ཅན་དང་། སྔ་མ་ནི་རྟགས་ཡིན་པས་རྟགས་དང་རྟགས་ཅན་གྱི་དབྱེ་བ་མ་ཕྱེད་པ་དང་། ཕྱི་མ་ནི་བདེན་འཛིན་
གཉིས་དབྱེར་མེད་ཡིན་ལ། སྔ་མ་ནི་རྣལ་འབྱོར་ཀུན་རྫོབ་ཡིན་པས། མཐར་ཐུག་གི་བདེན་གཉིས་རྣམ་དག་མ་ཆགས་པ་དང་། ཡང་སྔ་མ་ནི་དུ་སོགས་ཤེས་པས། འབྱུང་བ་ཐིམ་རིམ་ཁོ་ནའི་
རྟགས་དང་། ཕྱི་མ་ནི་བུམ་སྣམ་སོགས་ཤེས་པས་གྲངས་སུ་ཆད་པ་དང་མ་ཆད་པའི་རྣམ་ཤེས་དང་ཡེ་ཤེས་ཁྱད་ཡོད་དོ། །ཕཊ་གྷ་ཊ་ཞེས་པ་ལ། འགའ་ཞིག་གིས་བུམ་པ་དང་། སྣམ་བུར་
བསྒྱུར་འགའ་ཞིག་གིས་བུམ་པ་དང་ལྡེར་བསྒྱུར། འགའ་ཞིག་གིས་བུམ་པ་དང་རས་ཡུག་ཏུ་བསྒྱུར་བས། གྷ་ཊཱ་ཞེས་པས་བུམ་པ་དང་ཕཊ་ཞེས་པས་ཐགས་སུ་བཏགས་པའམ་དཀར་པོ་ཞིག་

ལ་ངེས་པར་གཟུང་སྣང་ཡང་། དོན་ནི་དེ་ལྟར་བསྒྱུར་མ་དགོས་པར་རྒྱ་སྐད་དེ་ནི་རྣམ་པ་སྣ་ཚོགས་པའམ། རྣམ་པ་ཐམས་ཅད་པ་སྟེ་མདོར་ན་ཕྱོགས་གཅིག་གི་ངོས་གཟུང་མེད་པར་གང་དུ་ཡང་
འཆར་བའི་དོན་ཡིན་ཞེས། གྲུབ་མཆོག་དམ་པ་ནགས་ཀྱི་རིན་པོ་ཆེའི་ཞལ་སྔ་ནས་གསུངས་པ་ནི་རང་རིག་ཡེ་ཤེས་ཉིད་གཤིས་སྐྱེ་བ་མེད་པའི་རྩལ་ལམ། གདངས་སམ། རྣམ་པ་མ་འགགས་པ་
གང་དུ་ཡང་འཆར་བ་ཡེ་ཤེས་ཀྱི་རོལ་པ་ཆེན་པོ་ཡིན་པར་རྒྱ་བོད་གཉིས་ཀ་ན་བསྟན་པའི་སྙིང་པོར་གྱུར་པ་རྗེ་བཙུན་ནཱ་རོ་པཎ་ཆེན་གྱི་བཀའ་བརྒྱུད་རིན་པོ་ཆེ་འདིའི་དགོངས་པ་ལ་གནས་ཤིང་ཞལ་
གྱི་གཞེས་པ་དང་ཁྱད་པར་ཅུང་ཟད་མེད་དོ། །དེའི་ཕྱིར་རྡོ་རྗེ་ཐེག་པའི་ཆོས་སྐད་དང་། གཞི་དུས་ཀྱི་སྐུ་གསུམ། ལམ་དུས་ཀྱི་སྐུ་གསུམ། འབྲས་དུས་ཀྱི་སྐུ་གསུམ་ཞེས་པའི་ཕྱོགས་མཚམས་
ཡོད་པའི་ནང་ནས།དགག་པ་འདི་ནི་འབྲས་དུས་ཆོས་སྐུ་ཡིན་པར་སྨྲ་བ་ལ་བརྗོད་པ་ཡིན་གྱིས། གཞི་ལམ་གྱི་སྐབས་སུ་འབྲས་བུ་དེའི་སྒྲ་བཏགས་ནས་རྣམ་གཞག་ཙམ་བྱེད་པ་ལ་བརྗོད་པ་མ་

༄༅། །ཡིན་ཞིང་། དེས་བུད་མེད་གཅིག་རང་གི་མ་ལ་བལྟོས་ཏེ་བུ་མོ་དང་བུ་མོ་ལ་བལྟོས་ཏེ་མ་ཡིན་པ་མི་འགལ་བཞིན་དུ་འཁྲུལ་སྣང་རང་གསལ་ལ་བལྟོས་ཏེ་ཀུན་རྫོབ་དང་། གནས་ཚུལ་
དོན་དམ་པའི་བདེན་པ་དང་། ཆོས་ཀྱི་སྐུ་དང་དག་པའི་སྣང་བའམ། འཁྲུལ་མེད་ཀྱི་སྣང་བ་ཞེས་སྤངས་བ་དང་རྟོགས་པའི་ཕྱོགས་རེ་ནས་བརྗོད་པ་ཡིན་ན་མི་འགལ་ཞིང་། བྱང་ཆུབ་སེམས་དཔའ་
ཡང་སེམས་ཅན་ལ་བལྟོས་ཏེ་སངས་རྒྱས་དང་། སངས་རྒྱས་ལ་བལྟོས་ཏེ་སེམས་ཅན་དུ་འཇོག་པ་ཡིན་ནོ། །དེས་གནས་སྐབས་ཀྱི་ཆོས་སྐུ་ཁས་ལེན་པ་ནི། གནས་ཚུལ་མཐར་ཐུག་གི་ཆོས་
སྐུ་མིན་པ་དང་སྣང་ཚུལ་འཁྲུལ་པ་ཡིན་པ་གཉིས་ཀ་གཅོད་པ་ཡིན་པས། རྣམ་བཞག་འདི་ལྟར་ཤེས་པ་ན། གཞི་ལམ་འབྲས་གསུམ་ཚུལ་གཅིག་པ་དང་། ཐ་དད་དུ་རྣམ་པར་དབྱེ་བའི་སྐབས་རྣམས་
ཕྱིན་ཅི་མ་ལོག་པར་རྟོགས་པར་ནུས་ཀྱི། འཚེ་བ་ཆོས་སུ་སྨྲ་བ་ལས་བཟློག་པར་འགྱུར་རོ། །ཁ་ཅིག་ནི་ལངྐར་གཤེགས་པ་ལས། འོད་དང་པདྨ་ལྟ་བུ་དང་། །རི་མོ་ནམ་མཁའི་མེ་འདྲ་མཐོང་། །

མཚན་མ་སྣ་ཚོགས་འདི་དག་ནི། །མུ་སྟེགས་ཅན་རྣམས་འཁྲིད་པར་བྱེད། །ཅེས་སོགས་ཀྱི་ལུང་ལ་བརྟེན་ནས། མིག་བཙིར་བ་ན་འོད་ཀྱི་སྣང་བ་འབྱུང་བ་དང་འདྲ་བར། ཡུལ་ལ་ཕྱིན་ཅི་
ལོག་གི་སྣང་བ་ཡིན་ཟེར་མོད། དེ་ནི་བླ་མ་དམ་པའི་མན་ངག་གི་མ་ཟིན་ཞིང་། རྒྱུད་ཀྱི་དགོངས་པ་སུན་འབྱིན་པའི་གཏམ་སྟེ། འདི་ལྟ་བུའི་ཉིན་མཚན་གྱི་རྟགས་འཆར་བར་གསང་འདུས་དང་།
དུས་འཁོར། མཚན་བརྗོད། རྡོ་རྗེ་གུར་ལ་སོགས་པའི་རྒྱུད་དང་མན་ངག་རྣམས་ནས་རྒྱ་ཆེར་གསུངས་ཤིང་། ལངྐར་གཤེགས་པ་ནས་གསུངས་པའི་ལུང་གི་རྒྱུད་ཀྱི་ངེས་པ་འགོག་པ་ནི། 
ཉན་ཐོས་ཀྱི་ལུང་གི་ཐེག་པ་ཆེན་པོའི་ངེས་པ་འགོག་པ་དང་། བྱེ་བྲག་ཏུ་སྨྲ་བའི་ལུང་གི་དབུ་མའི་ངེས་པ་འགོག་པ་དང་འདྲའོ། །དེ་ན་འདིའི་འཇོག་མཚམས་མ་ནོར་བར་ཤེས་པར་འདོད་ན།
སྐབས་མིན་པར་ཆོས་སྐུའི་ཞེས་སྒྲོ་མི་འདོགས། འཁྲུལ་སྣང་ངོ་ཞེས་བསྐུར་པ་མི་འདེབས། ཉམས་སྣང་ངོ་ཞེས་ཐད་ཀར་བཞག་ན་ལེགས་ཏེ། ཚུལ་འདི་ནི་རྣལ་འབྱོར་གྱི་དབང་ཕྱུག་དམ་པའི་

༄༅། །གསུང་གི་རྡོ་རྗེའི་ཚིག་རྐང་ལས་སྣང་བ་གསུམ་དུ་བསྟན་པའི་ལམ་གྱིས་མཚམས་རྣམ་པར་དབྱེ་བར་མཛད་པ་དང་ཡང་ཚུལ་གཅིག་གོ །ཉམས་སྣང་གི་ཚད་ཀྱང་སེམས་ཅན་གྱི་བློ་ལས་ནི་འདས།
སངས་རྒྱས་ཀྱི་དགོངས་པ་ཇི་ལྟ་བ་བཞིན་མངོན་དུ་གྱུར་པའི་གནས་སྐབས། རྣལ་འབྱོར་པའི་ལམ་བསྒོམས་པ་ལས་བྱུང་བའི་སྣང་བ་རང་བཞིན་འོད་གསལ་གྱི་རྣམ་པ་ཉམས་སུ་མྱོང་བ་ཁོ་ན་
ལ་བྱ་སྟེ། དེ་ཡང་རླུང་སེམས་དབུ་མར་འཇུག་པའི་ཐབས་ཉམས་སུ་བླངས་པ་ན་གཡོན་དང་གཡས་ཀྱི་རླུང་བཅུ་ནི། ས་ལ་སོགས་པའི་འབྱུང་བའི་དཀྱིལ་འཁོར་རྣམས་རིམ་གྱི་དབུ་མར་
ཐིམ་པའི་རྟགས་ཡིན་པས། འབྱུང་ཆེན་ལྔ་ཐིམ་པ་ལ་མཚན་རྟགས་ལྔ། འབྱུང་ཆུང་ལྔ་ཐིམ་པའི་ཉིན་རྟགས་ལྔ་འཆར་ཏེ། འབྱུང་བ་ཆེ་ཆུང་ཞེས་བརྗོད་ཀྱང་དོན་ལ་ནི། ཐ་མལ་གྱི་སྣང་བ་
རགས་པ་དང་ཕྲ་བ་ཐིམ་པའི་ཁྱད་པར་རོ། །ཐིམ་རིམ་ནི། ས་ཆུ་ལ་ཐིམ་པས་དུ་བ་དང་། མེ་ཆུ་ལ་ཐིམ་པས་སྨིག་རྒྱུ་དང་། མེ་རླུང་ལ་ཐིམ་པས་མེ་འཁྱེར་དང་། རླུང་ནམ་མཁའ་ལ་ཐིམ་པས་མཁའ་

སྣང་དང་། ནམ་མཁའ་ཀུན་གཞིའི་རྣམ་ཤེས་ལ་ཐིམ་པས་སྤྲིན་མེད་པའི་ནམ་མཁའ་ལྟ་བུའོ། །ཀུན་གཞིའི་རྣམ་ཤེས་ཕྲ་བ་ཉིད་ཀྱང་རིམ་པ་བཞིན་ཐིམ་པས་ཉིན་རྟགས་ལྔ་དང་། དེ་ཡེ་ཤེས་ལ་
ཐིམ་པས་ཡེ་ཤེས་ཀྱི་སྣང་བ་འཆར་བ་ཡིན་ནོ། །དེ་ཡང་རྒྱུད་ལས། ས་ནི་ཆུ་ལ་རབ་ཏུ་འཇུག་ཅིང་འབར་བྱེད་ལ་སྟེ་གཙང་བར་བྱེད་པ་རླུང་ལའོ། །རླུང་ནི་སྟོང་པ་ལ་སྟེ་སྟོང་པ་ངེས་པར་
མཚན་མ་རྣམ་པ་བཅུ་རུ་འགྱུར་ཞིང་མཚན་མ་ནི། །རྣམ་པ་ཐམས་ཅད་དུ་འགྱུར་ཏེ་མི་ཟད་མཆོག་གི་བདེ་བ་གཞོམ་དུ་མེད་པ་ཡེ་ཤེས་སྐུ། །ཡེ་ཤེས་ལས་ནི་རྫུ་འཕྲུལ་དངོས་གྲུབ་ཏུ་འགྱུར་མི་
བདག་སྐྱེས་བུ་རྣམས་ཀྱི་སྐྱེ་བ་འདི་ཉིད་ལའོ། །ཞེས་གསུངས། གསང་འདུས་ལས། སྨིག་རྒྱུ་དང་པོར་གསུངས་པ་ནི། རྣལ་འབྱོར་པ་འགའ་ཞིག་ལ་གོ་རིམ་ལྟར་འཆར་བའི་ངེས་པ་མེད་པ་ལ་
དགོངས་ཤིང་དུས་འཁོར་ནས་དུ་བ་དང་པོར་གསུངས་པ་ནི། འབྱུང་བ་ཐིམ་རིམ་གྱི་གོ་རིམ་ཇི་ལྟ་བ་བཞིན་ལ་དགོངས་སོ། །ཡང་འགའ་ཞིག་གི་འདོད་པས། གངས་ཅན་ལྗོངས་ཀྱི་རྫོགས་རིམ་

༄༅། །སྨྲ་བ་མཐའ་དག་གནས་སྐབས་སུ་འདོད་པ་མི་འདྲ་བ་ལྟར་སྣང་ཡང་། གནས་ལུགས་ཟབ་མོ་སྨྲ་བའི་ཚེ་བློས་གང་དུ་ཡང་མི་འཛིན། ཆེད་དུ་གང་ཡང་མི་བསྒོམ། གཉུག་མ་
བསམ་བརྗོད་བྲལ་བའི་ངང་ལ་མཉམ་པར་གཞག་གོ་ཞེས་པ་ལས་ལྷག་པ་སུ་ལ་ཡང་བསྟན་ཏུ་མི་འདུག་པས། འཕགས་པ་ཀླུ་སྒྲུབ་དང་ཟླ་བ་གྲགས་པའི་མན་ངག་ལ་བརྟེན་ནས། བདེན་གཉིས་
འཇལ་བྱེད་རིག་པ་སོ་སོར་རྟོགས་པའི་ཤེས་རབ་བམ། ཆོས་རབ་ཏུ་རྣམ་འབྱེད་ཀྱི་ཤེས་རབ་མེད་པར་ཚུལ་འདི་ལྟ་བུའི་བསྒོམ་པ་ནི་མོས་བསྒོམ་བླུན་བསྒོམ་ཡིན་ཞེས་ཟེར་ཞིང་རྣམ་པར་
མི་རྟོག་པའི་བསྒོམ་པ་འདིས་འཁོར་བའི་རྩ་བ་གཅོད་པར་ཡང་མི་ནུས་པར་སྨྲའོ། །དེ་ཡང་མོས་བསྒོམ་ཡིན་པས་སྒོམ་རྣམ་དག་ཏུ་མི་འགྱུར་ན། བསྐྱེད་རིམ་མཐའ་དག་བསྒོམ་པ་རྣམ་དག་
མ་ཡིན་པར་འགྱུར་ཞིང་། མོས་སྒོམ་དང་བླུན་སྒོམ་དོན་གཅིག་ཏུ་སྨྲས་པ་འདིས་ཀྱང་སྨྲ་བ་པོའི་སྒོམ་གྱི་མཚན་ཉིད་རྗེས་སུ་གསལ་བར་བྱས་པ་ཡིན་ནོ། །བླ་མའི་མན་ངག་རང་གར་འདོར་

ཞིང་རྟོག་གེ་ལ་གཅེས་སྤྲས་སུ་བྱེད་པ་རྣམས་ལ་འདི་ལྟ་བུའི་དགོས་པ་འབྱུང་བ་ལ་དགོངས་ནས། ས་ར་ཧ་ཆེན་པོས། རྟོག་པ་ཉམས་པས་བློ་ཉམས་ཞེས། །བློ་ངན་རྗེས་སུ་རྟོག་བྱེད་སློང་། །
འདི་ཉིད་ལ་ནི་བློ་བཟང་ངོ་། །ནམ་མཁའ་ལས་ལྷག་ཅི་ཡང་འབྱུང་། །ཞེས་དང་། ནཱ་རོ་ཞབས་ཀྱིས་ཀྱང་དོགས་པ་འདི་དག་གཅོད་པའི་ཕྱིར་དུ། མ་རིག་རབ་རིབ་ཀྱིས་ལྗོངས་ལ། །མིག་
སྨན་འདི་ལས་གཞན་ཅི་ཡོད། །ཅེས་གསུངས་པས། མ་རིག་པ་ཡི་གཉེན་པོ་ནི། རིག་པ་ཡེ་ཤེས་མཆོག་ཡིན་ལ། །དེ་ཡང་རང་བྱུང་ཡེ་ཤེས། ལྷན་གཅིག་སྐྱེས་པའི་ཡེ་ཤེས། གཉིས་སུ་
མེད་པའི་ཡེ་ཤེས། སོ་སོ་རང་རིག་པའི་ཡེ་ཤེས། དོན་གྱི་ཡེ་ཤེས། བཞི་པའི་ཡེ་ཤེས་ཞེས་སོགས་ཀྱི་སྒོ་ནས། ཤིན་ཏུ་རྨད་དུ་བྱུང་བའི་རྡོ་རྗེ་འཆང་གི་གསང་ལམ་ཆེན་པོ་འདི་ཉིད་ཁོ་ན་
ཡིན་ཞིང་། འདི་ལས་གཞན་པའི་མཐར་ཐུག་གི་ལམ་མེད་པར་གསུངས་པ་ཐམས་ཅད་སུན་འབྱིན་པའི་གཏམ་ཡིན་ལ། གཞན་ཡང་འདི་ན་ཕྱག་ཆེན། ལམ་འབྲས། ཞི་བྱེད། རྫོགས་ཆེན།

༄༅། །སྤྱོད་ཡུལ་ལ་སོགས་ཀྱི་ལམ་གྱི་གནས་ཐམས་ཅད་དུས་གཅིག་ལ་བཀག་པ་ཡིན་པས། ཆོས་སྤོང་བའི་སྒོ་མི་བཟད་པར་འགྱུར་བ་ཡིན་ནོ། །ཀླུ་སྒྲུབ་ཀྱི་གཞུང་ལ་བརྟེན་དགོས་ཤེས་པའང་། །
དབུ་མ་རིག་ཚོགས་ཁོ་ན་ལ་བསྟེན་དགོས་པར་བསམ་པ་སྟེ། དེས་གསུངས་པའི་ཆོས་དབྱིངས་བསྟོད་པར་སྙིང་པོའི་གཏམ་མཛད་པ་དང་། ཕྱག་རྒྱ་ཆེན་པོ་མཆོད་རྟེན་དྲུང་ཐོབ་ཅེས་པར། བཞི་
པའི་ཡེ་ཤེས་གསལ་བར་མཛད་པ་ལ་བློ་ཁ་མ་ཕྱོགས་པ་ཡིན་ནོ། །ལུགས་འདི་ལ་ནི། ཐ་སྙད་བརྟེན་པ་དང་། ཐ་སྙད་ལ་མི་བལྟོས་པ་དང་། ཐ་སྙད་ཀྱང་མི་འགལ་བ་དང་། ཐ་སྙད་
ལས་ལྐོག་ཏུ་གྱུར་པ་དང་། ཐ་སྙད་ཀྱི་མཆོག་ཏུ་གྱུར་པ་རྣམས་འགལ་བ་ལྟར་སྣང་ཡང་། མི་འགལ་བའི་སྒོ་ནས་ཤེས་རབ་ཡེ་ཤེས་ཆུང་ངུ་མན་ཆད་ལ་གསང་བར་བྱ། དཔའ་བོ་དང་རྣལ་འབྱོར་
རྣམས་དགྱེས་པའི་ཟབ་པ་དང་རྒྱ་ཆེ་བའི་ཆོས་ཀྱི་གཏམ་ཆེན་པོ་ཞིག་ན། ཆ་མ་མཆིས་པར་མང་དུ་སྨྲ་བ་རྣམས་ཀྱི་ལན་དུ་གྱུར་པ་དེ་ཙམ་གྱིས་ཆོག་གོ །དེ་ཁོ་ན་ཉིད་ཀྱི་རིན་པོ་ཆེ་བརྟག་པ་ལ་

མཁས་དང་མི་མཁས་པའི་སྒོ་ནས་གསང་དགོས་པ་ཡང་ཚུལ་འདི་ལྟ་བུའི་སྒོ་ནས་གསུངས་སོ། །བསྐྱང་བའི་ཐབས་ནི། བཀབ་དང་མ་བཀབ་མིག་དག་གིས། །སྟོང་པར་འདི་ནི་རྗེས་
བརྟགས་མིན། །རྨི་ལམ་བཞིན་ཏུ་གཟུགས་མཐོང་འགྱུར། །རྟགས་བཅུ་གཟུགས་དེ་བསྒོམ་པར་བྱ། །ཞེས་པ་ལས། མིག་ཕྱེད་བཀབ་ཕྱེད་མ་བཀབ་ལ་འཆད་པ་མང་ཡང་མིག་ལྟ་
སྟངས་ལ་གནས་དགོས་པར་འདོད་དགོས་བཞིན་དུ་དེ་ལྟར་འབྲུ་གནོན་མི་འགྲིག་པར་མངོན་ལ། དེ་ནས་བཀབ་པ་དང་མ་བཀབ་པའི་མིག་གི་དབྱེ་བས་ནི། རིམ་པ་བཞིན་མཚན་མོའི་རྣལ་
འབྱོར་དང་ཉིན་མོའི་རྣལ་འབྱོར་བསྟན་ལ། དེ་སྒོམ་པ་ལས་ཉིན་མཚན་གྱི་རྟགས་རྣམས་ཤར་བའི་ཚེ་སྟོང་པ་འདི་ནི་རྗེས་བརྟགས་མིན་ཞེས་པ་སྐྱོང་ཚུལ་བསྟན་པ་དེ། རྟག་ཆད་ཀྱིས་མ་བསླད་
པར་བྱུང་རྒྱལ་དུ་སྐྱོང་བའི་དོན་ནོ། །བསྐྱངས་པ་དང་སྒྱུ་མ་དང་རྨི་ལམ་བཞིན་དུ་རྣམ་པ་ཡོད་ལ་རང་བཞིན་མེད་པའི་སྟོང་གཟུགས་མཐོང་བར་འགྱུར་བ་ནི་རྐང་པ་གསུམ་པས་བསྟན་ལ། དེ་གོམས་

༄༅། །པར་བྱེད་པ་ནི། བཞི་པས་བསྟེན་ནོ། དེ་ཡང་རྩ་རྒྱུད་ལས། སྒྱུ་མ་རྨི་ལམ་མིག་འཁྲུལ་བཞིན། །མེད་པའི་ཚུལ་ཅན་དག་ལ་ཆོས། །སྐྱེ་བ་འདི་ནི་རབ་ཏུ་མཐོང་། །ཡིད་བཞིན་
ནོར་ལྟར་མཐའ་ཡས་པས། །སེམས་ཅན་བསམ་པ་ཡོངས་རྫོགས་བྱེད། །ཅེས་པ་དང་། ས་ར་ཧའི་ཞལ་གྱིས། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་
འཕྲོ་བ། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་པ་དང་། རྡོ་རྗེ་བསྡུ་བའི་མདོར་བསྡུས་ལས། གང་དོན་དམ་པའི་
བདེན་པས་བསྟན་པ་དེ་ནི་འཇིག་རྟེན་ལས་འདས་པ་རྣམ་པ་ཀུན་གྱི་མཆོག་དང་ལྡན་པ་ཕྱག་རྒྱ་ཆེན་པོ་མཆོག་གི་དངོས་གྲུབ་བསྒྲུབ་པའི་སླད་དུ། རང་གི་སེམས་ཀྱི་བཏགས་པའི་ཆོས་
དང་བྲལ་བ་གཞོན་ནུ་མ་རྣམས་ཀྱི་མེ་ལོང་ལ་སྨྲ་ཕབ་པ་བཞིན་ཏུ། རྣལ་འབྱོར་པ་རྣམས་ཀྱི་རང་གི་སེམས་ཀྱི་འོད་གསལ་མངོན་སུམ་ནམ་མཁའ་ལ་སྣང་བ། འདོད་པའི་དོན་གྱི་འབྲས་བུ་སྟེར་

བ་སྟེ། ཞེས་གསུངས་སོ། །དེ་ཡང་གནས་སྐབས་ཀྱི་འབྲས་བུ་སོ་སོར་བསྡུད་པའི་རྣལ་འབྱོར་པ་ནི་ཡུལ་དང་རྣམ་པར་བྲལ་བ་སྔགས་རྣམས་ཀུན་གྱི་བྱིན་གྱིས་རློབ་བོ། །ཞེས་པས། སྣང་
ཡུལ་ཞེན་པ་ཟད་པས་དགེ་བ་ལ་དབང་དུ་གྱུར་པས་བདེན་ཚིག་འགྲུབ་ཅིང་། འདི་ལ་ཁྲིད་ཡིག་གཞན་ཏུ་ཚིག་གི་མཆོག་སྦྱིན་པའི་དངོས་གྲུབ་ཅེས་གསུངས་པ་ལ། ཀུ་སུ་ལི་པ་མང་པོ་སྣང་
བ་དབང་དུ་འདུས་པ་ཞེས་ཀྱང་གསུངས་པ་ཉིད་ཡིན་ནོ། །མཐར་ཐུག་གི་འབྲས་བུས་ནི་རྣལ་འབྱོར་བསྡུ་བའི་མདོར་བསྡུས་ལས། འབྲས་བུ་ནི་འགྱུར་བ་མེད་པའི་བདེ་བའི་ཡེ་ཤེས་ཀྱི་སེམས།
ཞེས་གསུངས་པ་ལྟར་རོ། །དེ་བཞིན་དུ་མཚན་བརྗོད་ལས་ཀྱང་། བདེན་པར་སྨྲ་ཞིང་ཚིག་མི་འགྱུར། །ཇི་སྐད་སྨྲས་པ་དེ་བཞིན་བྱེད། །ཅེས་གནས་སྐབས་ཀྱི་འབྲས་བུ་དང་། གཉིས་སུ་
མེད་དང་གཉིས་མེད་སྟོན། །ཡང་དག་མཐའ་ལ་རྣམ་པར་གནས། ཞེས་པ་མཐར་ཐུག་གི་འབྲས་བུ་བསྟན་པ་ཡིན་ནོ། །དེ་ནི་གཉིས་པ་བསམ་གཏན་ནི། །ངོ་བོ་ངེས་ཚིག་དབྱེ་བ་དང་། །

༄༅། །རིགས་བདག་བསྐྱང་ཐབས་འབྲས་བུའོ། །ཞེས་པ་དྲུག་ལས། ངོ་བོ་ནི་རྒྱུད་ལས། བསམ་གཏན་གྱི་སེམས་བརྟན་པར་བྱེད་དེ་ཕྱི་རོལ་དངོས་པོ་ཡང་ནི་རྣམ་པར་སྤོང་། ཞེས་
གསུངས་པ་ལྟར་རོ། །སོར་བསྡུད་ཀྱི་མངོན་དུ་བྱས་པའི་སྟོང་གཟུགས་ཕྱག་རྒྱ་ཆེན་པོ་འདི་ཉིད། ཆུ་བོའི་རྒྱུན་བཞིན་ཏུ་མི་ཉམས་པར་བྱེད་པའི་ཡན་ལག་ཡིན་ལ། ཡན་ལག་འདི་ནི་
མཐོང་ཟིན་པའི་བསམ་པ་དེ་ཉིད་བརྟན་པར་བྱེད་པའམ། བརྟན་པ་ཐོབ་དོན་དུ་བསྒོམ་པ་ཡིན། ངེས་ཚིག་ནི། རྡོ་རྗེ་སེམས་པ་ལའོ་ཞེས་པའི་བྱིངས་ལ་གྲུབ་པས། མ་ཡེངས་པའི་སྒོ་ནས་
བསམ་པ་བརྟན་པོར་གཟུང་བའི་དོན་ཏེ། གང་བསྟན་ནས་སོ་སོར་སྡུད་པ་མཐོང་བའི་བསམ་པ་དེ་ཉིད་བརྟན་པར་བྱས་པ་སྟེ། ཡན་ལག་འདི་ཉིད་ཀྱི་འབྲེལ་ཡང་དེ་ཡིན་ལ། འདི་ཉིད་ཀྱི་མཐུ་ལས་ཐ་
མལ་གྱི་ཡུལ་ཡུལ་ཅན་བདག་དང་བདག་གིར་གཟུང་བ་དང་འཛིན་པའམ། བརྟན་པ་དང་གཡོ་བའམ། སྣོད་བཅུད་འཛིན་པ་ཐམས་ཅད་རྣམ་པར་མི་རྟོགས་པའི་དབྱིངས་སུ་དེངས་ཏེ། རྣམ་

པ་ཀུན་གྱི་མཆོག་དང་ལྡན་པའི་དག་པའི་སྣང་བརྙན་ཐོབ་པ་སྟེ་སྐུ་རྡོ་རྗེ་སྟེ། སོར་བསམ་གཉིས་ཀ་སྐུ་རྡོ་རྗེ་བསྡུས་པ་ཡིན་ནོ། །ཡང་སོར་བསམ་སྐུ་རྡོ་རྗེ། སྲོག་འཛིན་གསུང་རྡོ་རྗེ། དྲན་
ཏིང་ཐུགས་རྡོ་རྗེ་ཞེས་པར་འཇོག་པའི་མཚམས་ཀྱང་ཡོད་མོད་ཀྱི་དེ་ལྟར་བཞག་པ་ལ་འགལ་བ་ཡོད་པར་ནི་མི་བསམ་སྟེ། རྒྱས་པར་གཞན་དུ་གསལ་ལོ། །དབྱེ་བ་ནི། རྒྱུད་ལས། བསམ་
གཏན་དག་ཀྱང་ཤེས་རབ་རྟོག་དང་སྤྱོད་པ་དགའ་དང་གཡོ་མེད་བདེ་བ་རྩེ་གཅིག་སེམས་པའོ། །ཞེས་པས། རྟོག་དཔྱོད་གཉིས། དགའ་བདེ་གཉིས། རྩེ་གཅིག་པའི་ཡན་ལག་ལྔར་འབྱེད་པའམ། སྐུ
ཡང་རྩེ་གཅིག་པ་ནི་བསམ་གཏན་ལྔ་པོ་ཐམས་ཅད་ཀྱི་སྤྱི་འགྲོའི་ཆོས་ཡིན་པས། ཤེས་རབ་ཀྱི་ཡན་ལག་དང་ལྔ་ཞེས་བགྲངས་བ་ཡིན་ནོ། །དེ་ཡང་ཤེས་རབ་ནི་ལྟ་བ་སྟེ། སྣ་ཚོགས་གཟུགས་
བརྙན་ལ་ལྟ་བའོ། །རྟོག་པ་ནི་དེ་ཉིད་ལ་ངེས་པར་རྟོག་པའོ། །དཔྱོད་པ་ནི་རྣམ་པར་གཅད་པ་ལས་ཡོངས་སུ་དཔྱོད་པའོ། །དགའ་བ་ནི་འདྲེས་ཤིང་ཚིམ་པར་ངེས་པའོ། །གཡོ་མེད་བདེ་

༄༅། །བ་ནི་ཐོབ་པའི་བདེ་བ་ལས་གཞན་དུ་མི་བྱེད་པའོ། །རྒྱ་གར་ཤར་ཕྱོགས་ཀྱི་གནས་བརྟན་ཐེག་པ་ཆེན་པོ་པ་ཤྲཱི་བ་ན་རཏྣ་ཞལ་སྔ་ནས། ཡན་ལག་ལྔ་པོ་འདི་ནི་རིམ་པ་བཞིན་
སྔར་གྱི་གཟུགས་བརྙན་སྣང་བ་རྣམས་ལ། སེམས་ཉིད་ལས་གཞན་མ་ཡིན་པར་ལྟ་བ་དང་། དེ་ནས་ཕྱི་ནང་གི་དངོས་པོ་ལ་བརྟག་ཅིང་གཞིག་པ་དང་། གཞིག་རྗེས་སུ་གཞན་མ་ཡིན་པའི་
དོན་ལ་ངེས་པ་ཐོབ་པ་དང་། དེ་ལ་ཞེན་པ་དང་བྲལ་བའི་དགའ་བ་ཐོབ་པ་དང་། གཟུགས་སེམས་རོ་གཅིག་པར་རྟོགས་པས་ལུས་ཤིན་ཏུ་སྦྱངས་པའི་བདེ་བ་གཡོ་མེད་དུ་ཐོབ་པ་སྟེ། ཚུལ་ལྔ་པོ་
འདིས་ལྟ་བ་སྐྱོང་དགོས་པ་ཡིན་གསུང་། འདི་དག་གི་སྐབས་སུ་དོག་པ་གཅོད་དགོས་པ་ཡོད་དེ། འདི་སྙམ་དུ་ལམ་འདི་ནི་རྣམ་པར་མི་རྟོག་པ་དང་། མ་བརྟགས་པ་དང་། མ་བཅོས་པ་དང་།
སྤྱོད་ཡུལ་ལས་འདས་པའི་ལམ་ཡིན་ན་ཅིའི་ཕྱིར་རྟོག་པ་དང་། གཞིག་པ་ཞེས་ཇི་ལྟར་བསྒྲུབ་པར་བྱ་ཞེ་ན་བདེན་མོད་ཀྱི་ངོ་བོ་མ་བཅོས་པའི་ལམ་ཡིན་ཀྱང་། རྣམ་རྟོག་ལམ་དུ་

འཁྱེར་བ་ཞེས་པ་ཁྱེད་ཅག་གིས་ཐོས་སམ། སྔགས་ཀྱི་ནུས་པ་འགའ་ཞིག་གིས་དུག་སྨན་དུ་བསྒྱུར་བ་དང་། གསེར་འགྱུར་གྱི་རྩིའི་ནུས་པས་ལྕགས་གསེར་དུ་བསྒྱུར་བ་ལྟར་བླ་མའི་མན་ངག་
གིས་ཐ་མལ་གྱིས་རྟོག་པ་ལྟར་སྣང་བ་ཉིད་དུ་བྱས་པ་སྟེ། དེ་སོར་བསྡུད་ཀྱི་སྐབས་སུ་འཁྲུལ་འཁོར་གྱི་འཚང་རིག་པ་རྟོགས་པ་འདི་ལས་སོ། །ས་ར་ཧ་ཆེན་པོས། མ་སྐྱེས་པ་ལས་རྟོག་པ་གློ་
བུར་བ། །རྟོག་པ་དེ་ཉིད་དབྱིངས་ཀྱི་ངོ་བོ་ཡིན། །ཞེས་གསུངས། རྟོག་པ་དང་མི་རྟོག་པ་གཉིས་ཀྱི་དག་མ་དག་གི་ཁྱད་པར་ཁོ་ན་འཛིན་པ་ནི་གཉིས་འཛིན་གྱི་བློ་ཅན་རྣམས་ལས་བྱུང་གི་
གཉིས་མེད་ཡེ་ཤེས་ཀྱི་ངང་ནས་ཆུ་དང་རླབས་ལྟར་སྤྱོད་པ་རྣམས་ལ་མི་འབྱུང་ངོ་། །གཞན་དུ་ནི། འགྲོ་བ་དང་། འཆག་པ་དང་། ཉལ་བ་དང་། འདུག་པའི་ཐུན་མཚམས་དང་། རྗེས་
ཐོབ་ཀྱི་སྤྱོད་ལམ་ལམ་དུ་འཁྱེར་བར་གསུངས་པ་རྣམས་ཀྱང་ཐ་མལ་གྱི་བཟའ་བ་དང་བཏུང་པ་ལ་སོགས་པ་ཁོ་ནར་རྟོགས་ན་ཇི་ལྟར་ལམ་དུ་འཁྱེར་བར་བྱ་ཡང་དེ་ནི་ཐ་མལ་མ་ཡིན་ཏེ། འདིར་

ཕ༄༅། །ནི་ཆོས་ཐམས་ཅད་བཟང་པོར་རྟོག ཅེས་སོགས་ཀྱི་གནད་ཁོང་དུ་ཆུད་པ་ལས། ཚོགས་ཀྱི་འཁོར་ལོ་སོགས་སུ་འགྱུར་བ་ཡིན་ནོ་ཞེ་ན། བདག་འདོད་པའི་ཕྱོགས་ཁྱེད་ཅག་གིས་
ལེགས་པར་བསྐྱངས་པ་སྟེ། རྣལ་འབྱོར་པའི་ཉམས་དང་རྟོགས་པའི་འཆར་སྒོ་བསམ་གྱི་མི་ཁྱབ་པའི་རོལ་པ་ལས་ཤར་བའི་རྟོག་པའི་མིང་ཅན་དེ་དག་དེང་ཕྱིན་ཅད་ཐ་མལ་གྱི་རྣམ་པར་རྟོག་པ་མ་
ཡིན་པར་རྗེས་སུ་དྲན་པར་གྱིས་ཤིག ཡང་ལ་ལ་དག་ཐ་མལ་གྱི་ཤེས་པ་དང་། ཐ་མལ་གྱི་རྣམ་པར་རྟོག་པའི་དབྱེ་བ་མ་ཕྱེད་པ་ཁོ་ནར་ཟད་དོ། །ཁྱེད་ལྟར་ན་རྣམ་པ་ཐམས་ཅད་པའི་ཡང་རྣམ་
པར་རྟོག་པར་གོལ་བའི་ཉེན་ཆེའོ། །འཕྲོས་ཀྱི་ཆོ་ག རིགས་བདག་ནི་རྒྱུད་ལས། བསམ་གཏན་མི་བསྐྱོད་པ་ཉིད་དོ། །ཞེས་པ་ལྟར་ཡིན་ལ། བསྐྱོད་ཐབས་འབྲས་བུ་ནི། ཐ་མལ་གྱི་ཡུལ་
ཡུལ་ཅན་གྱི་སྣང་བ་མེད་ཅིང་དག་པའི་ཡུལ་ཡུལ་ཅན་གྱི་སྣང་བ་ཤར་བ་དེ་ཉིད། བསམ་གཏན་གྱི་ཡན་ལག་ལྔས་ཅི་རིགས་པར་བསྐྱངས་པས། མངོན་པར་ཤེས་པ་ལྔ་འབད་མེད་དུ་འཆར་མོད།

འོན་ཀྱང་རྣལ་འབྱོར་རྩལ་ཞན་པ་དང་། མྱུར་དུ་རྒྱུད་ལ་སྐྱེ་བར་འདོད་པ་དེ་དག་གིས་ནི། ལྗོན་ཤིང་གི་གྲིབ་མའམ་ལུས་ཀྱི་གྲིབ་མ་ལ་མིག་གཏད་དེ། དེ་བསམ་གཏན་གྱི་ཡན་ལག་གིས་
བསྐྱངས་ན། ལྷའི་མིག་གི་མངོན་ཤེས་སུ་འགྱུར་ཏེ། ས་འོག་གི་གཏེར་དང་། ཕྱོགས་བཅུའི་ཞིང་ལྟ་བ་སོགས་ལ་རང་དབང་དུ་བྱེད་དོ། །ཆུ་ཀླུང་ཆེན་པོའི་སྒྲ་ལ་རྣ་བ་གཏད་དེ་བསྒོམས་པས།
རྣ་བའི་དབང་པོ་རིང་པོའི་སྒྲ་ཐོས་པ་སོགས་སོ། །ཕ་རོལ་གྱི་སྙིང་གའི་རྩ་སྦུབས་ཆུ་ཤིང་གི་མེ་ཏོག་ལྟ་བུ་ཁ་འཐུར་དུ་བསྟན་པར་དམིགས་ཏེ་བསྒོམས་པས། གཞན་སེམས་ཤེས་པའི་མངོན་
ཤེས་སོ། །རང་གི་སྙིང་གའི་ནང་གི་རྩ་སྦུབས་ལ་དམིགས་པ་གཏད་ནས་བསྒོམས་པས། སྔོན་གྱི་གནས་རྗེས་སུ་དྲན་པ་དང་། རྫུ་འཕྲུལ་གྱི་ཡུལ་ཤེས་པ་ལ་སོགས་པའི་མངོན་པར་ཤེས་པར་
འགྱུར་རོ། །གཞན་ཡང་འདི་དག་གི་བསྒྲུབས་པའི་ཡན་ལག་ཏུ་སྲོག་རྩོལ་ལ་སོགས་ཀྱི་དམིགས་རིམ་ནས་བྱུང་བ་བཞིན་དུ་ལྕེའུ་ཆུང་གི་བདུད་རྩི་མྱང་བ་དང་། མཛོད་སྤུའི་བདུད་རྩི་སྤྲོ་

༄༅། །བ་དང་། རླུང་ཁ་སྦྱོར་གྱི་འཆི་བ་བསླུ་བ་སོགས་ཀྱང་བྱའོ། །དེ་ཙམ་དུ་མ་ཟད་པའི་ཟབ་མོའི་འཁྲུལ་འཁོར་མང་དུ་ཡོད་པ་ནི་གྲུབ་ཐོབ་ཆེན་པོ་དཔལ་ལྡན་ཨོ་རྒྱན་པའི་མན་ངག་
ལས་རྒྱ་ཆེར་འབྱུང་བ་ལྟ་བུའོ། །གནས་སྐབས་སུ་ལས་དེ་དག་གྲུབ་པ་དང་བརྒྱུད་ནས་མཆོག་གྲུབ་པའི་ཡན་ལག་ཏུ་འགྱུར་བ་ནི་དོན་གྱི་གོ་བས་ངེས་པར་བྱ་བ་ཡིན་ནོ། །དེས་ན་གནས་
སྐབས་ཀྱི་འབྲས་བུ་ནི། མངོན་པར་ཤེས་པ་ཉིད་དང་། མཐར་ཐུག་གི་འབྲས་བུ་ནི་ཡེ་ཤེས་ལྔ་ཡིན་པར་དོན་གྱི་ཤུགས་ཀྱི་འགྲུབ་བོ། །འདི་དག་ནི་རྣལ་འབྱོར་ཡིད་ངོར་ཐ་མལ་གྱི་ཕུང་
པོ་རྫོགས། སྒྲིབ་བྲལ་དུ་དག་པས་སྐུ་རྡོ་རྗེའི་རྣལ་འབྱོར་རྫོགས་པར་བསྟན་ནོ། །བར་དུ་དགེ་བ་གསུང་རྡོ་རྗེའི་རྣལ་འབྱོར་ལ། སྲོག་རྩོལ་དང་འཛིན་པ་གཉིས་ལས། དང་པོ་ཡན་ལག་
སྤྱིའི་འབྲེལ་བ་ནི་རྩ་བའི་རྒྱུད་ལས། གཟུགས་བརྙན་མཐོང་བ་དེ་ནས་ནི། །བར་མ་ཆད་པར་སྲོག་རྩོལ་བྱ། །ཞེས་ཏེ། རྨི་ལམ་སྒྱུ་མ་ཅི་འདྲ་བ་དེ་འདྲ་བའི་གཟུགས་བརྙན་རྣམ་པ་ཐམས་

ཅད་པའི་གཟུགས་མཐོང་བར་གྱུར་པ་ནི། རྒྱུན་མ་ཆད་པར་སྲོག་དང་ཐུར་སེལ་གྱི་རླུང་དགང་བ་དང་། བུམ་པ་ཅན་དང་། དབྱུང་བའི་སྦྱོར་བ་བྱེད་དེ། དེ་ཡང་མི་འགྱུར་བའི་བདེ་བ་ཆེན་
པོ་འགྲུབ་པའི་རྒྱུའི་གཙོ་བོ་ནི་བྱང་ཆུབ་ཀྱི་སེམས་གྱེན་དུ་རྫོགས་པ་ལ་ལྟོས་ཤིང་། དེ་ཡང་སྲོག་རྩོལ་འགོག་པ་ལ་ལྟོས་པ་ཡིན་ནོ། །དེ་ལྟར་བསྒོམ་དགོས་པའི་སྲོག་རྩོལ་ཡང་རྣམ་པ་དྲུག་ཏུ་
འགྱུར་ཏེ་ངོ་བོ་ངེས་ཚིག་དབྱེ་བ་དང་རིག་བདག་བསྐྱང་ཐབས་འབྲས་བུའོ། །ཞེས་པ་ལ། ངོ་བོ་ནི། རྒྱུད་ལས། སྲོག་རྩོལ་དག་ཀྱང་ལམ་ནི་གཉིས་སོ་རྒྱལ་ཞིང་དབུ་མར་སྲོག་ནི་ཞུགས་པ་དག་
ཏུ་འགྱུར།ས་པ་དང་། རི་ཁྲོད་ཞབས་ཀྱི། རླུང་བཅུ་དབུ་མར་ཚུད་གྱུར་པས། །འཁོར་ལོ་བཞི་ཡི་ཐིག་ལེའི་ནང་། །རླུང་ཉིད་འགྲོ་འོང་བྱེད་པ་ནི། སྲོག་རྩོལ་གྱི་ནི་ཡན་ལག་ཡིན། །ཞེས་པ་
དང་། ར་ཝི་ཤྲཱིའི་སྦྱོར་དྲུག་གི་འགྲེལ་བར། སྣ་བུག་གཡོན་པར་ནམ་མཁའ་ལ་སོགས་པ་ལྔ་དང་། གཡས་སུ་ས་ལ་སོགས་པ་ལྔའི་རླུང་མི་རྒྱུ་བས། རོ་མ་དང་རྐྱང་མ་འགགས་ནས་དབུ་མའི་

༄༅། །ལམ་ཁོ་ན་ལ་འཇུག་པ་དང་། གནས་པ་དང་འཇུག་པའི་ཚིག་ཕྲ་བ་ནི་སྲོག་རྩོལ་ལོ་ཞེས་བཤད་དོ། །དེ་ཡང་སྣ་བུག་གཡོན་པ་ནས། ནམ་མཁའ་ལ་སོགས་པའི་ལུགས་འབྱུང་
དང་གཡས་སུ་ས་ལ་སོགས་པའི་ལུགས་ལྡོག་ཏུ་རྒྱུ་བ་དག་རོ་རྐྱང་གཅིག་ཏུ་སྦྱོར་བས་དབུ་མར་བཀག་སྟེ་གཞན་དུ་ནི་འགྲོ་འོང་མི་བྱེད་ལ། དབུ་མར་ནི་འགྲོ་བ་དང་འོང་བ་དང་གནས་པའི་རྩོལ་
བ་བྱེད་པས་སྲོག་རྩོལ་གྱི་དོན། ངེས་ཚིག་ནི་སྲོག་རྩོལ་གྱི་དོན་འདི་ལ་རྒྱ་དཔེ་ལ་སྐད་ཀྱི་འདོན་ཚུལ་མི་འདྲ་བ་གཉིས་ཡོད། བྲ་ཎཱ་ཡཱ་མ་ཞེས་པ་དང་། འདིར་དིགྷཾ་ཀ་ར་ཎ་ཞེས་པ་གཉིས་ལས།
དང་བོའི་དོན་ནི་སྲོག་ཀུན་ནས་འགོག་པ་དང་། ཕྱི་མའི་དོན་ནི། སྲོག་རིང་པོར་བྱེད་པ་ལ་འཇུག་སྟེ། རོ་རྐྱང་གི་རྒྱུ་བ་འགོག་པ་དང་། དབུ་མ་རིང་པོར་བྱེད་པའོ། །དེ་ཡང་རྡོ་རྗེའི་བཟླས་པ་ལ་
སོགས་པའི་སྒོ་ནས་ཏེ། འདུས་པ་ལ་སོགས་པའི་རྗེས་སུ་འབྲངས་ལ། ནང་དུ་འཇུག་པ་ཨོཾ། བར་དུ་གནས་པ་ཨཱཿ ཕྱི་རུ་འགྲོ་བ་ཧཱུྃ། ཞེས་སྦྱོར་བ་མང་པོར་ཡང་ཕྱི་རུ་འགྲོ་བ་ཨཱཿདང་། ནང་དུ་

འཇུག་པ་ཨཱོཾ་དང་། བར་དུ་གནས་པ་ཧཱུཾ་ཞེས་རྒྱུད་འདིའི་མན་ངག་དང་། མ་ཧཱ་མཱ་ཡའི་རྣལ་འབྱོར་གསུམ་སོགས་སུ་བཀོད་པ་གནད་གཅིག་པས། འདི་དག་ལ་མི་མཐུན་པ་མང་ཡང་། རྡོར་
བཟླས་ཀྱི་དོན་ནི། རླུང་ཡི་གེ་གསུམ་གྱི་རྣལ་འབྱོར་བསྒོམ་པ་ཡང་མ་ཡིན་ཞིང་ཡི་གེ་གསུམ་དོན་གྱི་བཟླས་པའི་ཚུལ་དུ་བྱེད་པ་ཡང་མ་ཡིན་ལ། རླུང་འབྱུང་འཇུག་གནས་གསུམ་ཡི་གེ་གསུམ་དང་
སྦྱར་ནས་མ་ཡེངས་པར་སྐྱོང་བའི་དྲན་བརྟེན་ཙམ་ཡིན་པས་གང་དང་སྦྱར་ཡང་ཉེས་པ་མེད་པར་གསུངས་སོ། །གཞན་ཡང་། བརྗོད་པ་དང་ནི་དམིགས་པ་དང་། །བརྡ་འགྱུར་དང་ནི་དོན་
དམ་མོ། །ཞེས་རིམ་ལྔ་ལས་བཟླས་པ་བཞི་གསུངས་པ་སོགས་ཀྱི་སྒོ་ནས་རྒྱས་པར་འཆད་དུ་ཡོད་མོད་ཀྱི། འདིར་ནི་དེ་ཙམ་མོ། དབྱེ་བ་ནི། གཡོན་གཡས་ཀྱི་དཀྱིལ་འཁོར་བཅུ་དབུ་མར་
ཞུགས་པའི་དབྱེ་བས་རྣམ་པ་བཅུ་རུ་འགྱུར་རོ། །སྲོག་རྩོལ་གྱི་རིགས་བདག་ནི་རལ་གྲི་ཅན་ནོ། །ཞེས་གསུངས་པས། རལ་གྲིས་ནི་ཕྱི་རོལ་གྱི་དངོས་པོ་གཅོད་པ་བཞིན་དུ་འདིས་གཟུང་

༄༅། །འཛིན་གྱི་དྲི་མ་གཅོད་པའི་བྱ་བ་བྱེད་པའི་བྱ་བ་གྲུབ་པ་སྟེ། ལས་ཀྱི་རིགས་སོ། །བསྐྱང་ཐབས་ནི། ཇི་ཙམ་གྱི་བར་དུ་བསྒོམ་པར་བྱ་ཞེ་ན། ཇི་སྲིད་མགོ་བོ་ན་བོར་མ་གྱུར་གྱི་
བར་དུ་སྟེ། རྒྱུད་ལས། སྲོག་གི་སྲོལ་བ་ཀུན་ནས་བདེ་མཉམ་འབྲས་བུ་སྟེར་བ་ཇི་སྲིད་མགོ་ཡི་བར་དུ་འདོད་པ་སྟེ། དེ་ལས་སྟེང་དུ་འདོད་པ་མ་ཡིན་འཆི་བའི་འཇིགས་པ་ཆེན་པོ་ཕུང་
པོ་ངེས་པར་འཇིག་པའི་རྒྱུ། གཙུག་གཏོར་སྒོ་ནི་ཕུག་ནས་འགྲོ་ན་མཆོག་གི་བདེ་བའི་གོ་འཕང་དག་ལས་ངེས་པར་སྦྱར་བར་བྱ། ཕུང་པོ་མེད་ཀྱང་རྣལ་འབྱོར་པ་ནི་བདེ་བས་མཉམ་འཇུག་སྟེ།
འོན་ཀྱང་འཇིག་རྟེན་དུ་ནི་གྲགས་པ་མིན་ཞེས་པ་ལྟར། མགོ་བོ་ན་བར་གྱུར་པའི་འཇའ་ལས་གཙུག་གཏོར་ཕུག་ནས་སྲོལ་འགྲོ་ན་རྣལ་འབྱོར་བ་དེ་བདེ་བ་མཉམ་ཞེས་པ་སངས་རྒྱས་ཀྱི་
གཟུགས་སྐུ་ལ་འཇུག་སྟེ། འོན་ཀྱང་སྲོག་རྩོལ་བསྒོམས་པས་རྣལ་འབྱོར་པ་ཤིའོ་ཞེས་གྲགས་པ་མ་ཡིན་པ་འབྱུང་བས། དེ་ལྟར་མི་བྱའོ་ཞེས་པའི་དོན་ནོ། །སྔར་བཤད་པའི་དམིགས་བཅས་

ཀྱི་རྡོ་རྗེའི་བཟླས་པ་དང་། གཏུམ་མོ་བསྒོམ་པ་ལ་སོགས་པའི་དམིགས་པ་གཞན་ལ་ཡང་། ཇི་སྐད་གསུངས་པ་བཞིན་ཉམས་སུ་བླང་ངོ་། །དམིགས་མེད་བཟླས་པ་ནི། མན་ངག་གཞན་ལྟར་
ན་མཆོག་གི་གཏུམ་མོ་ཞེས་པ་དང་། རྗེ་ཨོ་རྒྱན་པས་གསང་པ་ཡེ་ཤེས་ཀྱི་རླུང་སྦྱོར་ཞེས་པ་དང་། གྲུབ་ཐོབ་མགོན་པོ་ཡེ་ཤེས་ཀྱིས། ལམ་སྦྱོར་བ་དྲུག་གི་གནད་ལ་མཁས། །རླུང་སྟེང་འོག་
བསྲེ་བའི་གདམས་པ་ཡོད། ཅེས་གསུངས། དེ་ཡང་གྲུབ་པ་ཐོབ་པའི་སྐྱེས་ཆེན་འདི་གཉིས་གངས་ཅན་གྱི་ལྗོངས་ན་སྦྱོར་དྲུག་གི་གནད་ལ་ཤིན་ཏུ་མཁས་པས་ལམ་འདི་དོན་དུ་གཉེར་བ་རྣམས་ཀྱི་སྐུ
ཤིན་ཏུ་ཡིད་རྟོན་གཅིགའདི་གཉིས་ཀྱི་མན་ངག་ལ་ཤིན་ཏུ་གཅེས་སྤྲས་སུ་བྱའོ། །བུམ་པ་ཅན་ངོ་བོའི་སྡོམ་འབྱུང་ལས། སྟེང་དང་འོག་ཏུ་འགྲོ་བའི་རླུང་། །ཡིད་ཀྱི་ཁ་སྦྱོར་དུ་བྱས་ཏེ། །ཞེས་
པའམ་འཇམ་རླུང་ལ་བརྟེན་པའི་བུམ་པ་ཅན་ནོ། །མན་སྙེར་ཡང་། དབུགས་ཕྱིར་དབྱུང་བ་ནི་དབྱུང་བའོ། །རབ་ཏུ་ཞུགས་པ་ནི་དགང་བའོ། །ནང་དགང་བ་ནི་བུམ་པ་ཅན་ཞེས་གསུངས་

༄༅། །པ་ལྟ་བུ་ཡིན་པས། སྲོག་རྩོལ་གྱི་སྐབས་སུ་འབྱུང་བའི་བུམ་པ་ཅན་ཡིན་གྱི། འཛིན་པའི་སྐབས་སུ་འབྱུང་བའི་གནས་པ། སྡོམ་པའི་བུམ་པ་ཅན་མ་ཡིན་ནོ། །རླུང་གི་སྦྱོར་བ་ཕལ་མོ་ཆེ་
ལདང་པོ་འཇམ་རླུང་ལ་བསླབ་པ་ནི་རླུང་བྱང་བར་བྱེད་པ་དང་དེ་ནས་དྲག་རླུང་དུ་འཕོས་པས་གེགས་མེད་ཅིང་རླུང་གི་ཡོན་ཏན་ནུས་པ་མྱུར་དུ་འབྱུང་བ་ཡིན་པས་གོ་རིམ་དེ་ལྟར་བྱེད་པ་ལགས་སོ། །
མན་ངག་འདི་ནས་རླུང་སེམས་དབུ་མར་འཇུག་པའི་རྟགས་བཅུ་གཙོ་བོར་བཤད་ཅིང་གཞན་དེ་དང་ཡོན་ཏན་བརྒྱད་སྡོམས་ནས་བཤད་པས་ལམ་གྱི་གནད་ཟིན་ན་རྟགས་དང་ཡོན་ཏན་དེ་ལྟ་བུ་ངེས་
པར་འཆར་བར་འགྱུར་ཞིང་། ནམ་ཤར་བ་ན་སླུ་བ་མེད་པའི་ལམ་གྱི་ཡོན་ཏན་གྱི་སྣ་ཟིན་པ་ཡིན་པས། ཞེན་པ་མེད་པར་བསྐྱང་བར་བྱའོ། རྗེ་བཙུན་མི་ལ་ལ་རླུང་སེམས་དག་པའི་མཚན་མ་དང་
པོ་ལ་ཕྱིར་འདྲེ་དམག་བྱུང་བ་དང་དེ་དབང་དུ་འདུས་ནས་ཚེ་རིང་མཆེད་ལྔར་གྱུར་ནས་དངོས་གྲུབ་ཕུལ་བ་དང་། རྗེ་སྒམ་པོ་པ་ལ་གཟིགས་སྣང་མཐའ་ཡས་པ་བྱུང་བ་རྣམས་རྗེ་བཙུན་གྱི་སྐྱོན་

ཡོན་གང་ཡང་མེད་སྐྱོངས་ཤིག་གསུངས་ནས་སྐྱོང་དུ་བཅུག་པས་མཐར་ཡོན་ཏན་བསམ་གྱི་མི་ཁྱབ་པའི་རྟགས་ཤར་བའོ། །འབྲས་བུ་ནི་ཞི་སོགས་ཀྱི་ལས་དང་མཁའ་ནམ་མཁའ་ལ་འགྲོ་བར་ནུས་བའི་མཁའ་
སྤྱོད་འཆར་རྒྱུལོ། །སྤྱོད་ཀྱི་དངོས་གྲུབ་དང་། འཆི་བ་མེད་པར་གྲུབ་པ་རྣམས་ནི་ཐུན་མོང་གི་དངོས་གྲུབ་དང་ཐུན་མོང་མ་ཡིན་པ་ཕྱག་རྒྱ་ཆེན་པོ་ཡི་དངོས་གྲུབ་ཐོབ་པར་འགྱུར་རོ། །སྲོག་གཟུགས་
ཞེས་སྟོང་པ་ཉིད་ཀྱི་རང་གཟུགས་སམ་རང་སྣང་དང་། རླུང་དབུ་མར་རྟག་ཏུ་ཞུགས་པའི་སྲོག་གཉིས་འགྲུབ་པ་ནི། ཇི་སྐད་བཤད་པའི་དངོས་གྲུབ་འགྲུབ་པར་འགྱུར་བར་གདོན་མི་ཟ་ལ། འདི་
ལས་མ་གྲུབ་པའི་མཆོག་གི་དངོས་གྲུབ་འགྲུབ་པ་མ་ཡིན་ནོ། །དེ་ཡང་རྒྱུད་ལས། དེ་ཕྱིར་བདེ་མཉམ་འབྲས་སྟེར་གཟུགས་དང་སྲོག་གཉིས་པོ་ནི་བསྒྲུབ་པར་བྱ་བ་སྟེ། རྣམ་པ་གཞན་ཏུ་
གཟུགས་དང་སྲོག་མ་གྲུབ་པ་ལས་ནི་འགྲུབ་པ་ཡོད་མ་ཡིན། ཞེས་གསུངས། དཔེར་ན་འཇིག་རྟེན་ཐ་མལ་གྱི་གཟུགས་དང་རྣམ་པར་ཤེས་པ་དང་ལས་ཀྱི་རླུང་ཐ་མི་དད་པའི་སྲོག་བརྟེན་པ་

༄༅། །བཞིན་ནོ། །རླུང་སེམས་དབུ་མར་ཞུགས་པའི་ཡེ་ཤེས་ཀྱི་རླུང་དག་པའི་སྲོག་དང་སྟོང་པ་ཉིད་ཀྱི་གཟུགས་སུ་འགྲུབ་པར་བྱ་བ་ཡིན་ནོ། །བར་དུ་དགེ་བ་འཛིན་པའི་ཡན་ལག་ལ།
ངོ་བོ་ངེས་ཚིག་དབྱེ་བ་དང་། །རིགས་བདག་བསྐྱང་ཐབས་འབྲས་བུ་འོ། །ཞེས་པ་ལས། ངོ་བོ་སྲོག་དབུ་མར་ཚུད་པ་དེ་ཉིད་མི་བཟློག་པའི་སྦྱོར་བས་འགོག་ཅིང་བརྟན་པར་བྱའོ། །དེ་
ཡང་འཁོར་ལོ་ལྔའམ་དྲུག་གི་པདྨར་རླུང་སེམས་མི་ཕྱེད་པའི་རྡོ་རྗེ་བཀོད་པའི་སྦྱོར་བས་སྲོག་གི་ཐིག་ལེར་ཞུགས་པ་སྟེ། བདེ་མཆོག་བསྟོད་འགྲེལ་ལས། དེ་ནས་འཛིན་པ་ཞེས་བྱ་བ་ནི།
ལྟེ་བ་དང་། སྙིང་ག མགྲིན་པ་དང་བྲལ་བ་དང་། དབང་ཆེན་དང་། ཆུ་དང་། མེ་དང་། རླུང་གི་དཀྱིལ་འཁོར་ལ་སྲོག་ཞུགས་པས་ཕྱི་རོལ་ཏུ་འགྲོ་བ་མེད་པའི་ཐིག་ལེ་ལ་སྲོག་གནས་པ་
ཞེས་པ་ནང་འཛིན་པའི་ཡན་ལག་ཏུ་བརྗོད་དོ། །ཞེས་པ་དང་། རྩ་རྒྱུད་ལས། པདྨར་རྡོ་རྗེ་རབ་བཀོད་ནས། །སྲོག་ནི་ཐིག་ལེར་ཞུགས་པར་བྱ། །ཞེས་གསུངས་ཤིང་། ཡན་ལག་འདིའི་

སྐབས་གསུང་རྡོ་རྗེ་དང་པདྨ་ནི་བྷ་ག་དང་ལིངྒ་སྦྱར་བ་ལ་གོ་བར་མི་བྱའོ། །འོ་ན་འཁོར་ལོའི་པདྨར་རླུང་སེམས་ཀྱི་རྡོ་རྗེ་ཇི་ལྟར་སྦྱོར་ཞེ་ན། དང་པོ་ལྟེ་བའི་དབུས་སུ་བུམ་ཅན་བརྟེན་པར་གྱུར་
པ་ན། ས་ཆུ་ལ་ཐིམ་པའི་ཚུལ་གྱིས་སྙིང་གའི་ལྟེ་བར་གཟུང་ངོ་། །དེ་བརྟེན་ནས་ཆུ་མེ་ལ་ཐིམ་པའི་ཚུལ་གྱིས་མགྲིན་པའི་ལྟེ་བར་གཟུང་ངོ་། །དེ་བརྟེན་ནས་མེ་རླུང་ལ་ཐིམ་པའི་ཚུལ་གྱི་
དཔྲལ་བའི་ལྟེ་བར་གཟུང་ངོ་། །དེ་བརྟེན་ནས་རླུང་ནམ་མཁའ་ལ་ཐིམ་པའི་ཚུལ་གྱིས་སྤྱི་གཙུག་གི་འཁོར་ལོའི་ལྟེ་བར་གཟུང་ངོ་། །དེ་ཡང་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་སྐྱེ་སྟེ།
འདུས་པའི་རྒྱུད་ལས། བརྟེན་འགྱུར་རྡོ་རྗེའི་ལམ་གནས་ནི། །ནམ་མཁའི་ཁམས་སུ་སྤྲོ་བར་བྱ། །ཞེས་སོ། དེ་ནས་གསང་གནས་ཀྱི་བུམ་པ་ཅན་ནི་ནམ་མཁའ་ཡེ་ཤེས་ལ་ཐིམ་པའི་ཚུལ་གྱིས་ཀུན་
གྱི་མཐར་བསྒོམ་མོ། །ཐིམ་རིམ་འདི་ལ་མས་རིམ་ནས་ཐིམ་པ་ཡིན་ན་ནི་གསང་གནས་དང་པོར་ཡོང་དགོས་ཤིང་། འདི་ས་ཆུ་ལ་ཐིམ་པའི་གནས་སྐབས་དགོས་ལ་ཡས་རིམ་ནས་ཐིམ་པ་

༄༅། །ནི་ཚུལ་མ་ཡིན་པས་ཇི་ལྟར་བྱ་ཞེ་ན། དང་པོར་ནམ་མཁའ་ཡེ་ཤེས་ལ་ཐིམ་པའི་རྒྱུད་ལྟེ་བ་ནས་རིམ་གྱིས་བསྒྲུབ་སྟེ། རིམ་པ་རྫོགས་པའི་ཚེ་ན་ནམ་མཁའ་ཡེ་ཤེས་ལ་ཐིམ་
པ་ཉིད་ཡིན། གསང་བའི་འཁོར་ལོ་ལ་ཐིམ་པ་ནི་མ་ཡིན་ནོ། །དེ་ན་གནད་དུ་བསྣུན་པ་དང་ཐིམ་པའི་དབྱེ་བ་ཤེས་ན་རྩོད་པ་འདི་མི་འཇུག་གོ །དེ་བས་ན་འཛིན་པའི་ཡན་ལག་ལ་བུམ་པ་ཅན་
དང་དྲུག་ཏུ་དབྱེར་ཡོད་དོ། །ངེས་ཚིག་ནི་རྡ་ར་ཞེས་པ་ལ་འཇུག་སྟེ་འཁོར་ལོ་དྲུག་གི་ལྟེ་བར་རླུང་སེམས་དབྱེར་མེད་དུ་འཛིན་པའི་དོན་ཡིན་ནོ། །དབྱེ་བ་ནི་འཁོར་ལོ་ལྔར་རླུང་སེམས་
འགྲོ་བ་འགགས་པ་དང་། འགྲོ་བ་འགགས་པའི་དབྱེ་བ་རྣམ་པ་བཅུའོ། །རིགས་བདག་ནི། རྒྱུད་ལས། འཛིན་པ་ཕྱག་ན་རིན་པོ་ཆེ། །ཞེས་པ་དེ་ཡང་ཚོར་བ་སྦྱངས་པའི་དབང་གིས་མེའི་
ཨ ཁམས་དང་། མིག་དང་། གཟུགས་དང་། ལག་པ་དང་ལེན་པ་རྣམས་དག་ནས། གོས་དཀར་མོ། སྙིང་། གཟུགས་རྡོ་རྗེ་མ། རྨུགས་བྱེད། ཁེངས་བྱེད་རྣམས་འགྲུབ་པར་བྱེད་དོ། །བསྐྱང་

ཐབས་ནི། རྡོ་རྗེ་སྙིང་འགྲེལ་ལས། སྲོག་དང་ཐུར་སེལ་ཟད་པས་འདིར། །ཞེས་པ་ལྟར། སྲོག་ཐུར་གཅིག་ཏུ་སྦྱོར་བས་གཉིས་ཀའི་བགྲོད་པ་རྩོམ་སྟེ། ཐ་དད་པའི་ཉམས་ཀྱི་གཞིག་འགྲེལ་
དང་རྩིས་བགྲང་མི་དགོས་པར། འཁོར་ལོ་གང་ཡིན་པ་དེ་འབའ་ཞིག་ཏུ་བརྗོད་ཅིང་བརྟན་པའི་སྦྱོར་བ་ཁོ་ན་སློབ་བོ། །འབྲས་བུ་ནི་བདུད་དང་ཉོན་མོངས་པ་སོགས་ཉམས་ཤིང་སྟོབས་བཅུ་
ལ་ནི་འཇུག་པར་འགྱུར་ཏེ། འཛིན་པའི་སྟོབས་ཀྱིས་སོ། །ཞེས་པས་བདུད་དང་ཉོན་མོངས་པའི་ངོ་བོ་གཡོན་གནས་ཀྱི་སྲོག་རྒྱུ་བ་ཉམས་ཤིང་སྟོབས་བཅུའི་བདག་ཉིད་ཐམས་ཅད་མཁྱེན་
པའི་ཡེ་ཤེས་ལ་འཇུག་པར་འགྱུར་བ་སྟེ། འདུས་པ་ལས། རྟག་ཏུ་འཛིན་པའི་སྟོབས་ཀྱི་ནི། །རྡོ་རྗེའི་བཞུགས་ཞེས་པ་མཐར་ཐུག་གི་འབྲས་བུ་དང་གནས་སྐབས་ཀྱི་འབྲས་བུ་ནི། འཆི་མེད་
ནམ་མཁའ་སྤྱོད་འགྲུབ་པ་ལ་སོགས་པའི་ཆ་ལག་དེ་དག་སྲོག་རྩོལ་གྱི་སྐབས་སུ་བསྒྲུབ་པ་ཡིན་གྱི། འདིར་ནི་འགྲུབ་པ་མ་ཡིན་ནོ། །འཛིན་པའི་ཡན་ལག་བསྟན་ཟིན་ཏོ། །ཐ་མར་དགེ་བ་

༄༅། །ཐུགས་རྡོ་རྗེའི་ཡན་ལག་ལ། རྗེས་དྲན་དང་ཏིང་ངེ་འཛིན་གཉིས་ལས། རྗེས་དྲན་ནི། སོར་བསམ་གྱི་བསྒྲུབས་པའི་གཟུགས་དང་སྲོག་འཛིན་གྱི་དུས་སུ་བསྒྲུབ་པའི་མན་ངག་ཉིད།
འདིར་ནི་ཡིད་ཀྱི་རྗེས་སུ་དྲན་པར་བྱེད་བ་དོན་དུ་ནི་དགེ་བ་དང་བོ་གཉིས་ཀྱི་གཟུགས་སྲོག་སོ་སོར་བསྒྲུབ་པ་དེ་དག་གཉིས་སུ་མེད་ཅིང་རོ་གཅིག་པར་ཡང་དག་པའི་དྲན་པས་མ་ཡེངས་པར་སྐྱོང་
བས་ན་རྗེས་སུ་དྲན་པའོ། །འདི་ལ་དྲུག་སྟེ། ངོ་བོ་ངེས་ཚིག་དབྱེ་བ་དང་། །རིགས་བདག་བསྐྱང་ཐབས་འབྲས་བུའོ། །ཞེས་པ་ལས། ཡིད་ཀྱི་དྲི་མ་སྦྱོང་བ་སྟེ། །དེ་ཡང་ཡིད་ཐ་མལ་
དུ་འཛིན་པ་དང་། མཆོག་ཏུ་འཛིན་པ་དང་། འཕོ་བའི་བག་ཆགས་དང་། ཀུན་གྱི་གཞི་དང་། ཀུན་སློང་བ་དང་། རྟོག་པ་དང་། ཀུན་ཏུ་རྟོག་པ་དང་། རྣམ་པར་རྟོག་པ་དང་། བློ་ཆོས་དང་།
སོ་སོར་རྟོགས་པ་ལ་སོགས་པ་རྣམ་བྱང་གི་ཆོས་སམ་ཡང་དག་པའི་རྟོགས་པ་ཐུགས་སུ་ཤར་བ་དག་མན་ངག་ཟབ་མོ་རྣམས་ཀྱིས་གྲུབ་པ་དང་། ངེས་པའི་བརྡའ་དང་། མཁའ་འགྲོ་རྣམས་ཀྱི་

བརྡའ་དང་། དེ་བཞིན་གཤེགས་པ་རྣམས་ཀྱི་བརྡ་ལ་སོགས་པ་བརྗོད་པ་ཡིས་ཡིད་ཀྱི་ཉེས་པ་མ་ལུས་པ་དག་པ་ནི་སངས་རྒྱས་ཀྱི་ཐུགས་རྡོ་རྗེ་ཡིན་ལ། དེ་ཇི་ལྟ་བར་རྟོགས་པར་བྱེད་པ་ནི་རིམ་
པ་འདི་ཉིད་ཡིན་པས་ན། ཐུགས་རྡོ་རྗེའི་རྣལ་འབྱོར་མཚིད་པ་ཡིན་ནོ། །དབེན་གསུམ་གྱི་སྐབས་སུ་སེམས་དབྱེན་དང་། མིག་གཡོ་གསུམ་ལྡན་གྱི་སྐབས་ཀྱི་ཡིད་མི་གཡོ་བ་ལ་སོགས་
པ་ནི་མདོ་ནས་བཤད་པའི་ཞི་ནས་རྐྱང་པ་མ་ཡིན་ལ། སྐབས་འདི་ནས་བཤད་པའི་ཐུགས་རྡོ་རྗེའི་རྣལ་འབྱོར་མཚིད་པ་ཡང་མ་ཡིན། འདི་དག་དབྱེ་བ་ཕྱེད་པ་ནི་ཉུང་བར་སྣང་ངོ། །ངེས་
ཚིག་ནི། དྷྲྀ་སེམས་དཔའ་ལའོ་ཞེས་པ་ལས་གྲུབ་པ་བྱང་ཆུབ་སེམས་ཡིད་ལ་བྱེད་པའམ། བརྟེན་པ་ལ་བྱང་ཆུབ་སེམས་དཔའ་ཞེས་པ་ལྟར་བདེ་སྟོང་གཉིས་སུ་མེད་པའི་ཡེ་ཤེས་ལྡན་པའམ་
སྐྱོང་བའི་རྣལ་འབྱོར་རོ། །དབྱེ་བ་ནི་རྣམ་བ་བཅུ་སྟེ། སྲིད་པའི་ཆུང་ངུ་ལས་བསམ་པ་དང་འདོངས་པ་དང་གདུང་བ་དང་དྲོང་བ་དང་བརྐམ་པ་དང་ཟས་ལ་སོགས་རབ་ཏུ་མི་འཇུག་པ་དང་།

༄༅། །སེམས་ལྷག་པར་གཡོ་བ་དང་ཤེས་པ་རང་བཞིན་མཉམ་པར་མི་གནས་པར་སྨྱོ་བ་ལྟ་བུ་དང་། དྲན་ཤེས་འཆོགས་པས་རྨོངས་པ་དང་གནས་ཚུལ་གཞན་དུ་སྣང་བས་རྣམ་པར་
འཁྲུལ་བ་དང་རྒྱལ་བ་ཞེས་པའི་གནས་སྐབས་བཅུ་ཡོད་པ་བཞིན་དུ། འདི་དག་རེ་རེ་ཞིང་གི་ངོ་སྐལ་ལས་རྒྱལ་བས་སླར་ཡང་དུ་བ་ལ་སོགས་པ་བཅུའི་མིང་གི་རྣམ་པར་ཕྱེ་བས་བདེ་བ་ཆེན་
པོའི་གནས་སྐབས་བཅུའོ། །འདིའི་ཐུགས་ལས་ཡིད་རྟེན་ཐིག་ལེ་སྦྱོང་བ། ཐ་མལ་གྱི་གཉིས་གཉིས་སྦྱོར་བ་ལས་ཁྱད་པར་དུ་བྱེད་པའི་ཆོས་ཀྱང་བདེ་སྟོང་རྗེས་སུ་དྲན་པའི་རྣལ་འབྱོར་འདི་
ཉིད་ཡིན་ནོ། །བསྐྱེད་རིམ་གྱི་སྐབས་སུ་ཡབ་ཡུམ་རྗེས་སུ་དྲན་པ་དང་རྗེས་ཆགས་རྣལ་འབྱོར་སོགས་ནི། རྗེས་དྲན་ཀྱང་བརྟགས་པ་བ་དང་ལམ་གྱི་ངལ་སྟེགས་ཙམ་ཡིན་ནོ། །དེས་ན་
ཡིད་བདེ་སྟོང་དུ་སྦྱོར་བ་ཐུགས་རྡོ་རྗེ་འདི་ཉིད། སྒྲུབ་པའི་ཐབས་རྣམ་པ་གསུམ་གྱི་རྒྱས་པར་བྱས་ཏེ། དབང་མདོར་བསྟན་གྱི་རྗེས་དྲན་གྱི་སྐབས་ལས། ལས་ཀྱི་ཕྱག་རྒྱའི་སྙོམ་འཇུག་དང་། །

ཡེ་ཤེས་ཕྱག་རྒྱ་དམིགས་པ་དང་། །ཕྱག་རྒྱ་ཆེན་པོ་གཅིག་སྦྱོར་བས། །མི་འགྱུར་བདེ་བ་འཕེལ་བར་འགྱུར། །ཞེས་པ་དང་། འདི་དག་དམན་པ་ལ་སོགས་དབྱེ་བ་རྣམས་ཀྱི་སྣ་ཚོགས་
གཙོ་བོའི་བསྒྲུབ་ཐབས་རྣམ་པ་གསུམ་དུ་འགྱུར། ཕྱག་རྒྱ་གསུམ་དང་གནས་སྐབས་གསུམ་ནི་རྣམ་ཀུན་བགྲོད་པའི་དབང་གི་ལས་དང་ཀུན་རྟོག་མཆོག་རྣམས་སོ། །ཞེས་གསུངས་པ་ལྟར།
ལས་ཀྱི་ཕྱག་རྒྱ་ལ་བརྟེན་ནས་བྱང་ཆུབ་གྱི་སེམས་འཛག་བཞིན་ཏུ་བདེ་བ་དང་སྟོང་པ་སྦྱོར་བ་ནི་དམན་པའི་གནས་སྐབས་སོ། །གཡོ་བ་ཙམ་གྱི་སྒོ་ནས་མི་ཉམས་ཤིང་སྤེལ་བ་ནི་འབྲིང་པོའི་
གནས་སྐབས་སོ། །མི་འགྱུར་བའི་བདེ་བ་ཐོབ་པ་ནི་གནས་སྐབས་སོ། །དམན་པའི་སྐབས་སུ་ནི། ཕྱག་རྒྱ་ཕྱི་མ་ནི་ཐབས་མཆོག་ཏུ་འགྱུར་ལ་མཆོག་གི་གནས་སྐབས་ནི་སྔ་མ་གཉིས་གྲོགས་
སུ་འགྱུར་ལ། འབྲིང་པོའི་གནས་སྐབས་སུ་ཅི་རིགས་པར་འགྱུར་རོ། །དབྱེ་བ་འཕྲོས་དང་བཅས་བསྟན་ཟིན་ཏོ། །རིགས་བདག་ནི། རྗེས་སུ་དྲན་པ་པདྨ་འཛིན་པར་འགྱུར་ཏེ་ཞེས་པས།

༄༅། །འདི་དུས་ཀྱི་ཕུང་པོ་དང་ཆུའི་ཁམས་ལ་སོགས་པའི་དྲུག་ཚན་གཅིག་སྤྲོས་བྲལ་དུ་དག་པའི་སྒོ་ནས་པདྨའི་རིགས་སུ་འཇོག་པ་ཡིན་ནོ། །བསྐྱངས་ཐབས་ནི། ཇི་ལྟར་དུ་ལ་
ཆུ་མེ་ལ་བསྲེགས་པ་ནི་འཕོ་བ་དང་འདར་བ་ལ་སོགས་པའི་སྒོ་ནས་ཤིན་ཏུ་གཡོ་བར་འགྱུར་མོད་ཀྱི། མཐོང་བ་བསྒྱུར་བའི་སྒོ་ནས་ཚོད་རིག་པ་དང་རྫས་གཞན་དང་འཕྲད་པས་མི་གཡོ་བར་འགྱུར་
བ་ལྟར།འདིར་ཡང་ཇི་ལྟར་དེ་བཞིན་ནོ། །དེ་ཡང་ཕྱག་རྒྱ་གསུམ་གྱི་དང་པོ་དང་སྦྱར་བ་ལ་ནི་གྲུབ་ཐོབ་ར་ཝི་ཤྲཱིའི་མན་ངག་ཉིད་མཆོག་ཏུ་གྱུར་པ་ཡིན་པས་དེ་ལྟར་བསླབ་པར་བྱའོ། །དེ་ཡང་ཇི་
སྐད་དུ། འདི་ལྟར་ལེགས་པར་སློབ་པར་འདོད་པ་ནི་མཆོག་པ་ཡིན་ནོ། །རྒྱུད་ནས་གསུངས་པའི་ཡོན་ཏན་དང་ལྡན་པ། རྗེས་སུ་ཆགས་མོའི་ཀ་ཀོ་ལར་པོ་ལ་ཆོ་ག་བཞིན་དུ་བཅུག་ལ། མི་འདར་
བ་ཉིད་ཀྱི་ངལ་བསོས་ཏེ་དེའི་ཟེའུ་འབྲུའི་ཁར་རྡོ་རྗེ་ནོར་བུ་བཙིར་ནས་ཤིན་ཏུ་དགའ་བའི་རོས་སྐད་ཅིག་ཙམ་མི་བསྒུལ་བར་བྱའོ། །དེ་ནས་འགྱུར་བའི་གནས་སྐབས་འབྱུང་བ་ནི། ཧཱུྃ་གི་རྣམ་

བ་བརྗོད་ནས་སྔོན་དུ་འགྲོ་བས། བླ་མ་དམ་པའི་དྲིན་གྱི་ཐོབ་པ་མངོན་སུམ་དུ་བྱ་ཞིང་། བཞི་པ་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བས་ཡེ་ཤེས་བྱང་ཆུབ་སེམས་ཀྱི་ཐིག་ལེ་འགགས་པའོ། །
དེ་ནས་མི་འགྱུར་པ་ཐོབ་བོ་ཞེས་གསུངས་སོ། །འདིར་བླ་མ་དམ་པའི་དྲིན་གྱི་ཞེས་པ་ནི། ད་དུང་མན་ངག་ལ་བསྟེན་དགོས་པར་བསྟན་པ་སྟེ། དམིགས་རིམ་ཡི་གེ་དང་ཡི་གེར་འགོད་མ་
ནུས་པས་ཞལ་གྱི་བདུད་རྩི་ལས་རྟོགས་པར་བྱའོ། །ཡང་བྷ་གར་ལིངྒ་རབ་བཞག་ནས། །བྱང་ཆུབ་སེམས་ནི་སྤྲོ་མི་བྱ། །ཁམས་གསུམ་པོ་ནི་མ་ལུས་པ། །སངས་རྒྱས་གཟུགས་སུ་སྤྲོ་
བར་བྱ། །ཞེས་དང་། ཨེ་མའོ་བདེ་ཆེན་འདོད་པ་ཡིས། །ས་གསུམ་པོ་ནི་གང་བས་སྟེ། །ཞེས་པ་གནད་གཅིག་པས། ཁམས་སྟོང་ཉིད་དུ་སྦྱོར་ཞིང་སྟོང་ཉིད་བདེ་ཆེན་དུ་སྦྱོར་བས་བདེ་ཆེན་
རྣམ་པ་མཐའ་ཡས་པའི་སངས་རྒྱས་ཀྱི་གཟུགས་སུ་སྤྲོ་ནུས་པའི་གནས་ཁོང་དུ་ཆུད་པ་དང་རྣལ་འབྱོར་དང་ལྡན་པ་ནི། སླར་ཐམས་ཅད་ཀྱི་ཁྱད་པར་གཞན་འཚོལ་བ་རྣམས་ནི་དོན་ཡོད་པའི་སྒོ་

༄༅། །བོར་ནས་མེད་པའི་སྲང་མདོ་རྣམས་སུ་ཡུན་རིང་དུ་འཁྱམ་པར་བྱེད་པ་བཞིན་ནོ། །འདིར་མན་ངག་པ་ཆེན་པོ་དེ་དག་གི་ཚུལ་ལ་མཆོག་ཏུ་དངོས་གྲུབ་ཐོབ་པའི་ཉེ་རྒྱ་ངེས་པར་
ལས་ཀྱི་ཕྱག་རྒྱ་ཅི་ནས་ཀྱང་བསྟེན་དགོས་ལ། དབང་བཞི་པའི་སྐབས་ཀྱི་ཕྱག་རྒྱ་ཡང་པད་ཅན་གཅིག་གཉིས་མ་ལ་བརྟེན་ནས་མཆོག་བསྒྲུབ་པ་ཡིན་ནོ། །ཞེས་གསུངས་པ་ལས། རྒྱུད་
འདི་ནས། ལས་ཀྱི་ཕྱག་རྒྱ་ཡོངས་འདོར་ཞིང་། །ཡེ་ཤེས་ཕྱག་རྒྱ་རྣམ་པར་སྤོང་། །ཕྱག་རྒྱ་ཆེ་ལས་ཡང་དག་སྐྱེས། །ལྷན་སྐྱེས་གཞན་དང་འགྲོགས་པ་མིན། །ཞེས་དབང་པོ་རབ་
ལ་ལམ་རིམ་གྱིས་པའི་དགོས་པ་མདོར་ཕྱག་རྒྱ་ཆེན་པོ་ལམ་གཞན་ལ་མ་བལྟོས་པར། ཕྱག་རྒྱ་སྔ་མ་གཉིས་ཀྱི་དོན་ཡང་འགྲུབ་པར་གསུངས་པ་ཡིན་ནོ། །འབྲས་བུ་ནི། མི་འགྱུར་
བའི་བདེ་བ་སྐད་གཅིག་དང་པོ་ཐོབ་སྟེ། རྗེས་དྲན་གྱི་དངོས་བྲལ་ཡིན་ལ་དེའི་བྲལ་འབྲས་ཀྱང་ཡན་ལག་དང་པོ་གཉིས་ཀྱི་སྟོང་གཟུགས་མཐོང་བའི་རྗེས་ལ་སྲོག་འཛིན་གྱི་རླུང་བཅུ་སྟེ་བར་ཕྲད་

པའི་སྒོ་ནས་དབུ་མར་བཅུག་ལ། གཏུམ་མོའི་མེ་སྦར་རྗེས་སུ་དྲན་པའི་རྣལ་འབྱོར་གྱི་ཐིག་ལེ་ཞུ་བའི་འགྲོ་ལྡོག་ལ་བསླབས་པའི་མཐར་རྡོ་རྗེ་ནོར་བུའི་རྩེ་མོར་བྱང་ཆུབ་ཀྱི་སེམས་འགོག་
པ་ལྷན་གཅིག་སྐྱེས་པའི་ཡེ་ཤེས་ཐོབ་པར་གསུངས་སོ། །དེ་ཡང་ཡེ་ཤེས་ལེའུ་ལས། རླུང་ནི་ཡང་དག་ཕྲད་པ་རྣམས་ཀྱི་ཀློག་གི་མེའི་རྩེ་མོས་སྤྱི་བོའི་ཟླ་བ་ཞུ་བར་བྱེད། ཐིག་ལེ་གང་གང་
ཞུ་བ་འདི་ནས་མགྲིན་པ་སྙིང་ག་ལ་སོགས་ལྟེ་བ་གསང་བ་དག་ལ་འགོག ཅེས་པ་ལྟར། གསང་བར་སྐུ་ཡི་ཐིག་ལེ། ལྟེ་བར་གསུང་གི་ཐིག་ལེ། སྙིང་གར་ཐུགས་ཀྱི་ཐིག་ལེ། མགྲིན་
ར་སེམས་ཀྱི་ཐིག་ལེ་འགོག་ཅིང་རིམ་པ་འདི་ཐམས་ཅད་མྱུར་བའི་ལམ་ཡིན་ནོ། །དཔལ་ཕྱག་ན་རྡོ་རྗེས་ཀྱང་། ཕྱི་ནས་བསྒོམ་པ་ནི་གཟུགས་བརྙན་མཐོང་བ་ན་བྷ་གར་ལིངྒ་རབ་ཏུ་བཀོད་དེ།
མཆོག་ཏུ་མི་འགྱུར་བདེ་བ་ཐོབ་པའི་དོན་ཏུ་བསྒོམ་པའོ། །ཞེས་གསུངས། དེ་བས་རྗེས་སུ་དྲན་པའི་རྩ་བ་ནི་བདེ་སྟོང་གཉིས་ཡིན་ལ། དེ་དྲན་པས་དངོས་སུ་བདེ་སྟོང་འགྲུབ། རྒྱུད་ནས།

༄༅། །བདེ་སྟོང་མཐོང་ཕྱིར་ཡི་ཤེས་ཀྱི་འགྲུབ་བོ། །རྡོ་རྗེ་བཞི་ལས། ཐུགས་རྡོ་རྗེ་འགྲུབ་པར་བྱེད་པའི་རྗེས་སུ་དྲན་པའི་ཡན་ལག་རྫོགས་སོ། །ད་ནི་ཡན་ལག་དྲུག་པོའི་ཏིང་ངེ་འཛིན་
ལ་དྲུག་སྟེ། ངོ་བོ་ངེས་ཚིག་དབྱེ་བ་དང་། །རིགས་བདག་བསྐྱངས་ཐབས་འབྲས་བུའོ། །དེ་ཡང་མཆོག་ཏུ་མི་འགྱུར་བའི་བདེ་བ་མཐར་ཐུག་པ་ནི་དེ་ལས་མི་འདའ་ཤེས་བཞིན་དུ་རྣམ་པར་ཤེས་
བྱ་ཐམས་ཅད་ཀྱི་གཟུགས་སུ་གྱུར་པ་ནི་ཡེ་ཤེས་ཀྱི་སྐུ་སྟེ། དེ་ཡང་དཔལ་ལྡན་རྒྱུད་ལས། འགྱུར་མེད་བདེ་བའི་དབང་གི་ཡེ་ཤེས་གཟུགས་དང་ཏིང་ངེ་འཛིན་ཞེས་པ་དང་། ཨེ་མའོ་
ཞི་བའི་བདེ་བ་འབབ། །སྣ་ཚོགས་མངོན་པར་བྱང་ཆུབ་རྒྱས། །ཞེས་པ་དང་། ས་ར་ཧའི་ཞབས་ཀྱིས། ནམ་ཞིག་སྦྱོར་གཞི་གནད་གཅིག་ལ་ནི་ཞུགས་པ་ན། བདེ་ཆེན་མཆོག་དེ་ནམ་
མཁའི་ཁམས་སུ་མི་ཤོང་ངོ་། །ཞེས་དང་། དེ་ཁོ་ན་ཉིད་གྲུབ་པ་ལས། དབང་པོའི་ཚོགས་རྣམས་འཇུག་པ་མེད་པ་ན། །སྲིད་པའི་ས་བོན་རྣམ་རྟོག་རྫོགས་པར་མཉམ། །དགའ་བའི་

རང་བཞིན་ནམ་མཁའ་ཡང་མཉམ་ཡང་། །བསིལ་བའི་རང་བཞིན་འདི་ནི་ཨ་ཧོ་མཚར། །ཞེས་གསུངས་སོ། །ངེས་ཚིག་ནི། ས་མ་དྷི་ཞེས་པས། ས་ནི་ཡང་དག་པར་རྫོགས་པ་དང་།
ཀུན་ཞེས་པ་ལ་ཡང་འཇུག་པས། ཡང་དག་པར་རྫོགས་པར་ཀུན་འཛིན་ཞེས་པར་འགྱུར་ཏེ། དེ་ཡང་རྣམ་པ་ཀུན་གྱི་མཆོག་དང་ལྡན་པའིསྟོང་པ་ཉིད་དང་། མཆོག་ཏུ་མི་འགྱུར་བའི་བདེ་
བ་གཉིས་མེད་པའི་ངེས་པ་ལས་སོ། དབྱེ་བ་ནི། འབྲས་བུའི་མིང་གིས་དབྱེ་བ་དང་། ས་ལམ་གྱི་རིམ་པས་དབྱེ་བ་གཉིས་ལས། དང་པོ་ཇི་ལྟར་བྱོན་པ་དེ་བཞིན་གཤེགས་པ་གནས་སྐབས་
བཞིའི་སྒྲིབ་པ་བཅོམ་པའི་དབྱེ་བས་མིང་བཏགས་པ། ལྷ་མོ་བཞིའི་གླུའི་རིམ་པ་ཇི་ལྟ་བར། ལྟེ་བར་རྒྱུ་མཐུན། སྙིང་གར་རྣམ་སྨིན། མགྲིན་པར་སྐྱེས་བུ་བྱེད་ལས། སྤྱི་བོ་དྲི་མ་དང་བྲལ་
བའི་སྒོ་ནས་སྟེ། དེ་ཡང་ཀྱེེ་རྡོ་རྗེ་ལས། ལྟེ་བར་ཨེ་ཝཾ་རྒྱུ་མཐུན་ཉིད། །རྣམ་སྨིན་ཆོས་ཀྱི་འཁོར་ལོ་ལས། །ལོངས་སྤྱོད་སྐྱེས་བུ་བྱེད་པ་ཉིད། །བདེ་བའི་འཁོར་ལོ་དྲི་མེད་ཉིད། །

༄༅། །ཅེས་གསུངས་པ་ལྟར། རྒྱུད་འདིར་ལུགས་འབྱུང་ལ་སྐད་ཅིག་མ་བཞི་དང་། མཐར་ཐུག་ཏུ་སྐུ་བཞི་དང་། དེ་དག་རེ་རེ་ལའང་ནང་གསེས་ཀྱི་སྐུ་གསུང་ཐུགས་ཡེ་ཤེས་བཞི་བཞི་
དབྱེ་བས་བཅུ་དྲུག་ཏུ་དབྱེ་སྟེ། མདོར་བསྡུས་དང་པོ་ལས། བཅུ་དྲུག་བཞིའི་རབ་ཏུ་དབྱེ་བ་ལས་ལམ་དང་བྲལ་བས་ཐོབ་པ་མ་ཡིན་ནོ། །ཞེས་གསུངས་པའི་དོན། ཏིང་ངེ་འཛིན་འདིའི་ཡན་
ལག་གི་ས་མཚམས་ཀྱང་། མི་འགྱུར་བའི་བདེ་བ་སྐད་གཅིག་དང་པོས་ཐོབ་པ་ནས་བརྩམས་ཏེ། ཉི་ཁྲི་ཆིག་སྟོང་དྲུག་བརྒྱ་མཐར་ཐུག་པའི་བར་ཡིན་པས་ཞིབ་མོར་ན་སྐད་གཅིག་མའི་གྲངས་
ཇི་སྙེད་དེ་སྙེད་དབྱེར་ཡོད་ཅིང་། དེ་ལྟར་འཁོར་ལོ་དྲུག་པོ་མས་རིམ་བཞིན། ནོར་བུ་ནས་གཙུག་གཏོར་གྱི་བར་དུ་རྫོགས་པའི་བདེ་བ་ཆེན་པོ་མི་འགྱུར་པ་ལ། འཁོར་ལོ་དྲུག་པོ་རེ་རེ་བཞིན་ཏུ་
འགོག་པ་དང་བརྟན་པའི་དབྱེ་བའོ། །ཆགས་པ་དང་ཆགས་བྲལ་གྱི་དབྱེ་བས་ས་བཅུ་གཉིས་ཏེ། བསྙེན་བསྒྲུབ་ཀྱི་རྩ་བ་ལས། བརྒྱ་ཕྲག་བཅོ་བརྒྱད་ལས་རླུང་འགགས་པ་ལས་རིམ་པ་བཞིན་

དུ་ས་རེ་ཐོབ་པར་འགྱུར། ཞེས་པ་དང་། དབང་མདོར་བསྟན་ལས། རྫོགས་པར་མི་གཡོ་པ་འདི་ནི། །ས་རྣམས་ཀྱིས་ནི་ཡོངས་རྫོགས་ཉིད། །ཉི་ཁྲི་བརྒྱད་གཉིས་བརྒྱ་ཡི་དབུགས། །འགྱུར་
མེད་སྐད་ཅིག་ཟོས་རྣམས་ཀྱིས། །ཕྱོགས་གཉིས་ཡང་དག་གནོན་པ་ཡི། །ས་རྣམས་ཀྱིས་ནི་ཡོངས་སུ་རྫོགས། །ཞེས་གསུངས་ཤིང་། ཇི་ལྟར་ཕྱི་རོལ་དུ་ཉི་མ་ཁྱིམ་བཅུ་གཉིས་རྫོགས་
པར་འཁོར་བས་ཏེ། མུན་པ་སེལ་བའི་བྱ་བ་བྱེད་པ་བཞིན་དུ་ནང་དུ་འཕོ་བ་བཅུ་གཉིས་སྒྲིབ་བྲལ་དུ་དག་པས་བདེན་དོན་རྣམ་པ་བཅུ་གཉིས་དང་ལྡན་ཞིང་ཕྱི་རོལ་དུ་ཟླ་བ་དཀར་པོའི་ཆ་ཤས་
བཅུ་དྲུག་རྫོགས་པ་ན་གང་བ་བཞིན་དུ་རྣལ་འབྱོར་བའི་རྒྱུད་ལ་དགའ་བ་བཅུ་དྲུག་གི་ཆ་ཤས་ཡོངས་སུ་རྫོགས་པའི་རིམ་པས་རྟོགས་པར་བྱ་བ་ཡིན། རིགས་བདག་ནི་དཔལ་ལྡན་འཁོར་
ལོ་ཏིང་འཛིན་ཅན། །ཞེས་པ་ལྟར། གཟུགས་ཀྱི་ཕུང་པོ་དང་། ས་ཁམས་སོགས་དག་པའི་སྒོ་ནས་རྣམ་པར་སྣང་མཛད་དོ། ། ༈ བསྐྱང་ཐབས་ནི། ལོ་གསུམ་དང་ཕྱོགས་གསུམ་

༄༅། །གྱི་དུས་ཚོད་ཀྱི་ངེས་པ་རྡོ་རྗེ་སྙིང་འགྲེལ་སོགས་ནས་གསུངས་པ་དང་། སྦས་དོན་མིག་འབྱེད་ལས། དེའི་ཏིང་ངེ་འཛིན་དག་པ་ན། ལུས་དང་ངག་དང་ཡིད་ཀྱང་ཡེ་ཤེས་དྲི་མ་
མེད་པར་བྱས་པ་ཡིན་ཏེ། རྣལ་འབྱོར་པ་དེས་ཉིན་ཞག་གཅིག་གམ་ཟླ་བ་གཅིག་གམ་ཟླ་བ་གསུམ་མམ་ཟླ་བ་དྲུག་གམ་ལོ་གཅིག་གམ་ཐ་ན་ལོ་གཅིག་ཟླ་བ་ཕྱེད་དང་གཉིས་ཀྱིས་སྐུ་འགྲུབ་སྟེ།
ཞེས་བཤད་དོ། །དྲུག་པ་ཏིང་ངེ་འཛིན་གྱི་ཡན་ལག་གི་འབྲས་བུ་ནི། སངས་རྒྱས་མཉམ་སྦྱོར་གྱི་རྒྱུད་ལས། གང་དུ་དང་པོའི་སེམས་དཔས་ནི། །ཁམས་གསུམ་ཡང་ཐོག་དག་ཏུ་
ཏུ་འཛེགས། །ཞེས་པ་ཁམས་གསུམ་གྱི་སྒྲིབ་པ་མ་ལུས་པ་གྲོལ་བ་ནི། ཐ་མལ་གྱི་ཁམས་ལས་ཡང་དག་པར་འདས་པ་སྟེ། འོག་མིན་གྱི་གནས་ཆེན་པོའམ་ཁམས་གསུམ་ཡང་ཐོག་ཏུ་
འཛེགས་པ་ཞེས་བྱ་བ་ཁམས་གསུམ་གྱི་རྒྱལ་སྲིད་ཆེན་བོར་དབང་བསྒྱུར་བ་སྟེ། མདོར་ན་གཉིས་སྣང་དང་བྲལ་བའི་སྲིད་པ་གསུམ་གྱི་རྣམ་པ་ཅན་ནོ། །དེ་ཡང་ཀྱེ་རྡོ་རྗེ་ལས། མཐོ་རིས་

མི་ཡུལ་ས་རྐང་འོག་གིས་འོག་རྣམས། །སྐད་ཅིག་ལ་ནི་གཟུགས་གཅིག་འགྱུར། །རང་གཞན་ཆ་ཡི་རྣམ་རྟོག་གིས། །གནོད་པ་ཉིད་ནི་ནུས་མ་ཡིན། །ཞེས་གསུངས་ཤིང་། དོན་འདི་
ནི་བསྒྲུབ་བྱ་མཐར་ཕྱིན་སྲིད་གསུམ་སྐྱེ་འཇིག་མེད་པའི་སྐུ་ཞེས་བྱ་བ་དང་། ཡེ་ཤེས་ཀྱི་སྐུ་ཞེས་པ་ཇི་ལྟ་བ་མངོན་དུ་བྱས་པ་ཡིན་ནོ། །དེ་ཡང་ཡེ་ཤེས་ཀྱི་སྐུ་དང་ལྷན་ཅིག་སྐྱེས་པའི་སྐུ་དང་།
བདེ་བ་ཆེན་པོའི་སྐུ་དང་། དག་པའི་སྐུ་ཞེས་པ་མཚན་གྱི་རྣམ་གྲངས་ཏེ། ཕ་རོལ་ཏུ་ཕྱིན་པའི་ཐེག་པ་དང་ཐུན་མོང་དུ་ངོ་བོ་ཉིད་ཀྱི་སྐུ་ཞེས་པ། གདུལ་བྱའི་བསམ་པའི་དབང་གི་རིགས་སུ་མ་ཕྱེ་
བར་སྐུ་ཐམས་ཅད་ཀྱི་རྩ་བའམ་དབྱེ་གཞིར་གྱུར་པ་ཡིན་ནོ། །སྐུ་ལྷག་མ་རྣམས་ནི་འདི་ལས་གཞན་དུ་མི་འདའ་བའི་ཚུལ་གྱིས་དེ་ཡང་གནས་སྐབས་སུ་ཇི་ལྟར་རིགས་པར་བཞག་གོ །དེ་ཡང་
མཚན་བརྗོད་ལས། མཆོག་གི་དང་པོ་སྐུ་གསུམ་འཆང་། །ཞེས་པ་དང་། སངས་རྒྱས་སྐུ་ལྔའི་བདག་ཉིད་ཅན། །ཞེས་པ་དང་། ཁྱབ་བདག་ཡེ་ཤེས་ལྔ་ཡི་བདག །ཅེས་པ་དང་། བསྡུས་རྒྱུད་ལས།

༄༅། །དེ་གཅིག་པོ་ལ་རྣམ་པ་ལྔ་སྟེ་ཐ་དད་རྒྱལ་བ་མཆོག་རྣམས་ཀྱིས་ནི་མངོན་པར་འབྱུང་བ་ནི། ཞེས་པ་དང་། རྡོ་རྗེ་སེམས་དཔའ་གཅིག་པུ་འདི་ནི་དུས་མཐའི་སྤྲིན་དང་མཚུངས་
པའི་ཧེ་རུ་ཀ་ནི་འབྱུང་བར་འགྱུར་ཞེས་དང་། ཀྱེེ་རྡོ་རྗེ་ལས། སེམས་ནི་ཆེན་པོ་གཅིག་ཉིད་ལས། །ལྔ་ཡི་གཟུགས་ཀྱི་རྣམ་པར་མཚོན། །རིགས་ནི་གཅིག་པོ་དེ་ཉིད་ལས། །སྟོང་
ཕྲག་དུ་མ་བསྐྱེད་པ་ཉིད། །དེ་ཕྱིར་འདི་དག་རང་བཞིན་གཅིག ཅེས་པ་དང་། སམ་བུ་ཊི་ལས། སྟོང་པའི་རྡོ་རྗེ་ཅན་གཅིག་ནི། །རིགས་ནི་རྣམ་པ་ལྔ་རུ་འགྱུར། །ཞེས་པ་ཐམས་ཅད་
དོན་གཅིག་པ་ཡིན། དེ་ཡང་བསོད་ནམས་ཀྱི་ཕུང་པོ་ཆེན་པོ་པ་སྲིད་པའི་མཚོ་ལས་ཡང་དག་པར་བརྒལ་ཞིང་ཡེ་ཤེས་ཚོགས་ཀྱི་ཐར་པ་ཆེན་པོའི་གྲོང་ཁྱེར་དུ་དངོས་སུ་བགྲོད་པར་བྱེད་
བ་སྟེ། བྱང་ཆུབ་འདི་ལྟ་བུས་བདུད་ཚོགས་ཡུལ་དང་བཅས་པ་ལྷག་མ་མེད་པར་བཅོམ་པ་སྟེ། ཤེས་བྱའི་ཆོས་ཐམས་ཅད་ལ་ཐོགས་པའམ། སྒྲིབ་པའི་ཆ་དང་བཅས་པ་ས་བཅུད་མེད་པ་

ཉིད་ཀྱིས་ཐམས་ཅད་མཁྱེན་པ་ཆེན་པོ་ཞེས་བརྗོད་པར་བྱ་བ། འབད་པ་དང་རྩོལ་བ་འགའ་ཡང་མེད་བཞིན་དུ་དཔག་བསམ་གྱི་ཤིང་ལྗོན་པའམ། ཡིད་བཞིན་གྱི་ནོར་བུ་བཞིན་དུ་སེམས་ཅན་
མཐའ་དག་གི་དོན་བྱེད་ནུས་པ་དང་། དེ་དག་ལ་ཕན་པ་དང་བདེ་བར་དགོངས་བའི་མཉེས་བཤད་བཞིན་པའི་ཐུགས་རྗེ་ཆེན་པོ་རྒྱུན་མི་ཆད་པ་མངའ་བའི་སྐྱེས་བུ་ཆེན་པོར་གྱུར་པ་ཡིན་ལ།
ཡོན་ཏན་དེ་ལྟ་བུ་མངའ་བའི་མཚན་བཟང་སུམ་ཅུ་སོ་གཉིས་ལ་སོགས་པ་འབྱུང་ཞིང་། དོན་ཁྱད་པར་ཅན་དང་ལྡན་པའི་དཔེ་བྱད་བཟང་པོ་ལ་སོགས་པའི་མདོར་ན་བརྗོད་པར་མི་ནུས་
པའི་ཡོན་ཏན་མཐའ་དག་གི་བརྒྱན་པ་སྟེ། ཚུལ་འདི་ཅི་ཞིག་ནི་མདོ་སྔགས་ཀྱི་ཐེག་པ་གཉིས་ཀ་ནས་གསལ་བར་གསུངས་པ་ཡིན། རྡོ་རྗེ་ཐེག་པ་ནས་གསུངས་ཚུལ་གྱི་རིམ་པ་མང་པོ་
ཞིག་ཡོད་ཀྱང་མཐར་ཐུག་པ་ནི། སངས་རྒྱས་ཀྱི་སྐུ་དང་ཡེ་ཤེས་ཀྱི་རྣམ་བཤད་མཚན་ཡང་དག་པར་བརྗོད་པ་ཡིན་ཞིང་། དེ་ཉིད་ཀྱི་འགྲེལ་པ་གྲུབ་པ་ཐོབ་པའི་སློབ་དཔོན་ཆེན་པོ་ཉི་མ་

༄༅། །དཔལ་ཡེ་ཤེས་ཀྱིས་མཛད་པར་བལྟ་བར་བྱ་ཞིང་། མནི་དུས་ཀྱི་འཁོར་ལོའི་ཡེ་ཤེས་ཀྱི་ལེའུའི་འཕགས་པ་སྤྱན་རས་གཟིགས་དབང་ཕྱུག་གིས་འགྲེལ་བར་བལྟ་བར་བྱ། མདོར་བསྡུས་པ་འདི་
ཡིན་ཏེ། ཐ་མལ་གྱི་ལུས་ངག་ཡིད་གསུམ་རྡོ་རྗེ་གསུམ་དུ་གྱུར་པས། སངས་རྒྱས་ཀྱི་སྐུ་གཟུགས་མི་ཟད་རྒྱན་གྱི་འཁོར་ལོ་དང་སྐུ་གསུང་ཐུགས་རྣམ་པ་ཐམས་ཅད་པ་ཞེས་བྱ་བར་འགྱུར་ཞིང་།
འགྱུར་ཚུལ་ཡང་ཇི་ལྟ་བུ་ཞེ་ན། ཁམས་བྱང་ཆུབ་ཀྱི་སེམས་རྡོ་རྗེ་ནོར་བུ་ནས་གྱེན་དུ་གཤེགས་ཤིང་གཙུག་གཏོར་དུ་བསྟན་པའི་ཚེ་ན། གྲུབ་པའི་དངུལ་ཆུས་ལྕགས་རྣམས་གསེར་དུ་
བསྒྱུར་བ་བཞིན་དུ་ཁམས་སྙིགས་མ་རྣམས་དྭངས་མར་བསྒྱུར་ཞིང་དྭངས་མ་རྣམས་འཇའ་ལུས་སུ་བསྒྱུར་ནས། འཇའ་ལུས་སམ། སྒྱུ་ལུས་སམ། གཉུག་མའི་ལུས་སམ། གཞོམ་མེད་ཀྱི་
ལུས་ཁྱད་པར་ཅན་དུ་བསྒྱུར་ཞིང་། དེ་ནས་ནི་ཡེ་ཤེས་ཀྱིས་ལུས་དངོས་སུ་འགྱུར་རོ། །དེ་ཡང་ཐ་མལ་གྱི་ཕུང་ཁམས་སུམ་ཅུ་རྩ་དྲུག་བསམ་དུ་མེད་པའི་ཐུགས་རྡོ་རྗེ་དང་རྩ་བདུན་ནོ། །

བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་གཉིས་ཀྱི་ངོ་བོ་ཉིད་ཀྱི་རྣམ་པར་དག་པའི་སྐུ་དང་། གཉིད་དང་། རྨི་ལམ་དང་། སྙོམ་འཇུག་དང་། སད་པའི་གནས་སྐབས་བཞིའི་སྒྲིབ་པ་དང་བྲལ་བའོ། །
སྐུ་གསུང་ཐུགས་ཡེ་ཤེས་བཞི་སྦྱོར་གྱི་འཁོར་ལོ་སྡོམ་པ་ཆེན་པོ་ཐབས་ཤེས་གཉིས་སུ་མེད་པའི་རྡོ་རྗེ་འཆང་དང་། སྟོང་པ་དང་སྙིང་རྗེ་གཉིས་སུ་མེད་པའི་སེམས་དཔའ་ཆེན་པོ། མདོར་ན་
བདེ་བ་ཆེན་པོ་བརྟན་པ་དང་གཡོ་བ་ཐམས་ཅད་ལ་ཁྱབ་ཅིང་བདེ་བའི་བརྟེན་རྣམ་པ་ཐམས་ཅད་པ་མཆོག་གི་ཕྱག་རྒྱ་མ་དང་ཀུན་ཏུ་ཁ་སྦྱོར་བ། སྲིད་པ་དང་ཞི་བ་མཉམ་པར་འཇུག་པ། དངོས་པོ་དམ་
དངོས་པོ་མེད་པའི་ཕྱོགས་ཐམས་ཅད་ལ་རིས་སུ་དབྱེ་བ་དང་བྲལ་བའི་བདག་ཉིད་ཆོས་ཐམས་ཅད་ཀྱི་ངོ་བོར་གྱུར་ཅིང་། ཆོས་ཐམས་ཅད་བདག་ཉིད་ཀྱི་ངོ་བོར་གྱུར་པ། ་དུས་གསུམ་གྱི་
དཔའ་བོ་དང་རྣལ་འབྱོར་མ་རྣམས་ཀྱིས་དོན་དུ་གཉེར་བའི་གོ་འཕང་མཆོག་ཡིན་ནོ། །འདི་ནི་རིམ་གྱིས་པ་ལྟར་ན་ཏིང་ངེ་འཛིན་གྱི་ཡན་ལག་གིས་དངོས་སུ་འགྲུབ་ཅིང་གཅིག་ཆར་བ་ལྟར་ན་

༄༅། །སོར་སྡུད་དང་། ཐོད་རྒལ་བ་ལྟར་ན་ཡན་ལག་གང་རུང་གིས་འགྲུབ་མོད་ཀྱིས་འོན་ཀྱང་གཙོ་ཆེ་བའི་དབང་དུ་བྱས་ན། ཏིང་ངེ་འཛིན་གྱི་ཡན་ལག་གིས་འགྲུབ་བོ། །ཚུལ་འདི་ནི་
ལྷག་པའི་ལྷ་མཆོག་དུ་མའི་སྐུ་གསུང་ཐུགས་ཀྱི་སྣང་བ་ཐུགས་ཉམས་སུ་བསྟར་ཞིང་། རྒྱལ་བའི་གསུང་རབས་མཐའ་དག་ལ་མི་འཇིགས་པའི་བློ་གྲོས་ཀྱི་བྱང་ཆུབ་པ། རིན་ཆེན་ཕུན་ཚོགས་།
ཆོས་ཀྱི་རྒྱལ་པོའི་གསུང་གི་རྒྱུན་ཇི་ལྟ་བ་བཞིན་དུ་བླ་མེད་ཀྱི་རྒྱུད་མཐའ་དག་གི་རྫོགས་རིམ་བསྙེན་བསྒྲུབ་ཡན་ལག་བཞིའི་དོན་ངེས་པར་བཞག་པ་འདི་ཡང་པྲཛྙཱ་རསྨིས་ཉེ་བར་སྦྱར་བའོ། །
དགེའོ། །དགེའོ། །དགེའོ། །

འཐེང་བོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ།

༄༅། །སྦས་དོན་བསྲེ་བ་སྐོར་གསུམ་བཞུགས་སོ། །

༄༅། །རྗེ་ནཱ་རོ་པ་ནས་བརྒྱུད་པའི་བསྲེ་བ་སྐོར་གསུམ་ནི། གཏུམ་མོ་འོད་གསལ་གཞན་ལུས་ཀྱི་གདམས་པ་གསུམ་ཀའོ་གང་ཡང་རུང་བ་ལ་བརྟེན་ནས། རླུང་སེམས་དབུ་མར་སྡུད་
པའི་ཐབས་ལ་འབད་པས། སྨིག་རྒྱུ་དང་དུ་བ་ལ་སོགས་པ་ནས་གཟུང་སྟེ། ཐོ་རངས་ཀྱི་ནམ་མཁའ་དྭངས་བ་ལྟ་བུ་འཆར་བའི་བར་གྱི་འབྱུང་བ་བཞིའི་རླུང་ཐིམ་པ་དང་། སྣང་བ་
འཆེད་པ། ཉེར་ཐོབ། འོད་གསལ་ཞེས་པའི་རྟགས་རྣམས། གཞིའི་འཆི་སྲིད་དང་འདྲ་བར་བསྐྱེད་ཐུབ་པའི་ཚེ། རྟགས་རྟགས་བཅུའི་འཆར་ཚུལ་ནི། གཡས་རླུང་གི་ས་ཪྻུང་ལས་དུ་བ། ཆུ་རླུང་ལ་རྨིག་རྒྱུ། མེ་ལས་
སྲིན་འབུ་མེ་འཁྱེར། རླུང་ལས་མར་མེ་ལྟ་བུའོ། གཡོན་རླུང་གི་རླུང་ལས་འབར་བ། ཆུ་ལས་ཟླ་བ། མེ་ལས་ཉི་མགས་ལས་སྒྲ་གཅན། རྟགས་བཅུའི་ཡང་བརྒྱད་པོ་དེ་ངེས་ལྡན་ཡིན་ལ། རླུང་བཅུའི་ནམ་མཁའ་དང་། ཡེ་ཤེས་ཀྱི་རླུང་གཉིས་ཁྱབ་བྱེད་ཡིན་པས། ཉིན་མཚན་གཉིས་ཀར་རྒྱུ་བས།

༄༅། །རླུང་དང་ཐིག་ལེ་གཉིས་ཀྱང་ཉིན་མཚན་གཉིས་ཀའི་ཁྱབ་བྱེད་དུ་འཆར་རོ། །འདི་ནི་རླུང་འགྲོས་ཀྱི་དགོངས་པ་ངེས་ལྡན་འཆར་ཚུལ་ཡང་། དང་བོ་རགས་པར་འཆར། བྱིས་ནས་ཇེ་ཕྲ་ལ་འགྲོ་ཞིང་རྩ་གཟུགས་བྱེ་བྲག་སྣ་ཚོགས་པས། དྭངས་མི་དྭངས་ཀྱི་རྩ་ཁམས་
དྭངས་སྙིགས་ལ་བརྟེན་ནས་རིམ་པ་སྣ་ཚོགས་སུ་འབྱུང་ལ། བརྟན་མི་བརྟན་ཀྱང་རླུང་གི་བྱེད་པ་ལགས་སོ། །སའི་དུ་བ་ནི་སྔོ་བུན་ཙམ་དང་ཁམ་ལོང་སོགས་ཆུ་ལས་ཆུའི་རྣམ་པའི་སྔོ་རྒྱུ་ཙམ་སོགས། མེ་ལ་མར་མེ་ཁམ་བའམ། སྐྱ་ཙིག་ཙམ་མོ། རླུང་ལས་མེ་འོད་དང་། མར་མེ་
འབར་བ་བཞིན། དཀར་སེར་ནས་ཙམ་མམ། འོད་དཀར་དམར་འགྱུ་ཙམ་སོགས་འབྱུང་ངོ། །འབར་བ་ནི་དཀར་སེར། དམར་ལྗང་སྔོན་བོ་ལ་སོགས་པ་བོ་མའི་སྐྱ་ཙག་ཙམ་པ་དང་ཟླ་བའི་སྐྱ་ཁྱིམ་ཙམ་པ་ཆེ་ཆུང་སྲན་མའི་གའུ་ཙམ་སོགས་མ་ངེས་སོ། །ཉི་མ་ནི་དམར་
མཐིང་དང་ལྗང་ཁུ་སྲན་ཆུང་ཙམ་སོགས་གོང་དང་འདྲ། སྒྲ་གཅན་ནི། སྦྲུལ་རིས་སྒོ་ང་ཙམ་སོགས་རིང་ཐུང་ངེས་མེད་ནག་པོ་དང་སྔོན་པོའོ། །གློག་ཀྱང་དམར་བྲེང་ཙམ་ཁྱུག་ཙམ་དཀར་སེར་ལ་སོགས་པའོ། །ཐིག་ལེ་ནི་ཉུང་འབྲུ་ཙམ་ནས་ཁོག་ལྔ་ལྡན་ལ་སོགས་སྣ་
ཚོགས་འཆར་རོ། །གང་ཤར་ཉིད་སྤང་བླང་དགག་བསྒྲུབ་གང་ཡང་མ་བྱས་པར་བདེ་སྟོང་གཉིས་མེད་ཕྱག་རྒྱ་ཆེན་པོའི་ལྟ་བས་རང་སར་ངོ་ཤེས་པར་བྱ་ཞིང་། ཁྱད་པར་ཐོ་རངས་ཀྱི་ནམ་མཁའ་

ལྟ་བུའི་འོད་གསལ་འཆར་བའི་ཚེ། རྩེ་གཅིག་ཏུ་ཅི་གནས་སུ་གཞག་པ་ནི་ཆོས་སྐུའི་བསྲེ་བའོ། །བསྲེ་བ་ཞེས་པའི་ངེས་ཚིག་ནི་ནམ་མཁའ་སོགས་ཀྱི་རྟགས་དང་། རྟགས་ཅན་གྱི་ཤེས་པ་བདེ་
སྟོང་གཉིས་མེད་དུ་བསྲེ་བའོ། །ཆོས་སྐུའི་བསྲེ་བ་ཞེས་པའི་དོན་ནི། འོད་གསལ་གྱི་སྐབས་སུ་སྤྲོས་པ་མཐའ་དག་ཉེ་བར་ཞི་བས། ལམ་དུས་སུ་ཆོས་སྐུ་དངོས་ཡིན་པས་སོ། །དེ་ལས་
ལྡང་བར་བརྩོན་པ་ནི། རླུང་སེམས་དབྱེར་མེད་ཤེས་རབ་ཡེ་ཤེས་ལས་ལྷན་ཅིག་སྐྱེས་བའི་བདེ་བ་དང་། རང་གི་སེམས་སྣང་དབྱེར་མེད་བ་རོ་གཅིག་ཏུ་གྱུར་བ་དེ་ཉིད་དབེའི་ཡེ་ཤེས་དང་། རིམ་བ་བཞི་པོའི་དོན་གྱི་འོད་གསལ་གྱི་ཡེ་
ཤེས་ཀྱི་གཞོན་ནུར་རླུང་འོད་ཟེར་ལྔའི་ཉེར་ལེན་ལས་གྲུབ་པའི་དག་བའི་སྒྱུ་མའི་སྐུ་མཚན་དཔེས་སྨྲས་བ་ཐབས་བདེ་བ་ཆེན་པོའི་སྐུ་དེ་དང་། ཐུགས་ཟབ་གསལ་གཉིས་སུ་མེད་པའི་ཡེ་ཤེས་གཉིས་སྣང་ཕྲ་མོས་ཀྱང་བར་མ་ཆོད་བ་རང་དབྱེར་མེད་ཅིང་རོ་ཅིག་ཏུ་གྱུར་བའི་ཁ་སྦྱོར་
ཡན་ལག་བདུན་ལྡན་གྱི་སྐུ་ནི་དོན་གྱི་ཡེ་ཤེས་དང་། ཡང་ཁ་ཅིག་མཚན་འཛིན་གྱི་སྒྲོས་བ་མཐའ་དག་དང་བྲལ་བ་དེ་ཉིད་རང་གི་ངོ་བོས་མི་སྟོང་གིས། རིག་པས་དཔྱད་ཅིང་གཞོམ་དུ་མེད་པའི་དོན་དམ་འོད་གསལ་མཆོག་ཏུ་མི་འགྱུར་བའི་བདེ་བ་ཆེན་པོ་རྣམ་བ་ཀུན་མཆོག་དང་ལྡན་པ་ཉིད་ལ་

༄༅། །བཞེད་ཀྱི་ལུས་ལོངས་སྐུ་ཡི་དམ་ལྷའི་རྣམ་པར་ལྡང་བའི་འདུན་པ་བྱས་ཏེ། ལངས་པའི་ཚེ་རགས་པའི་ལུས་ཀྱི་དབུས་ན་གནས་སམ་ཕྱི་རོལ་དུ་བྱེད་ཡང་རུང་ཞིང་། ཆོས་
སྐུའི་བསྲེ་བ་གོང་དུ་བཤད་པ་ལྟར་བྱེད་ནུས་པའི་གང་ཟག་ལ་རླུང་སེམས་དབྱེར་མེད་ཀྱི་ལུས་ཕྲ་བ་ཉིད་ཀྱི་རྣམ་པར་འཆར་བས། དེ་ཉིད་ལས། ཅི་གནས་སུ་ཕྱག་རྒྱ་ཆེན་པོའི་ངང་ལ་
བཞག་པ་ནི་ལོངས་སྐུའི་བསྲེ་བའོ། །ངེས་ཚིག་ནི་ཆོས་སྐུའི་སྐབས་སུ་བཤད་པའི་རིགས་པས་ཤེས་སོ། །ལོངས་སྐུའི་བསྲེ་བ་ཞེས་བྱའི་དོན་ནི་ལོངས་སྐུ་འདི་དང་རླུང་སེམས་དབྱེར་
མེད་ཀྱི་ལུས་སུ་རིགས་གཅིག་པས། ལམ་དུས་སུ་ལོངས་སྐུའི་རྒྱུ་དང་། འབྲས་བུའི་སྐབས་སུ་ལོངས་སྐུ་དངོས་ཡིན་པས་སོ། །དེ་ནས་ད་ལྟར་གྱི་ལུས་རགས་པར་ཞུགས་ཏེ་གང་སྣང་
བདེ་སྟོང་ལྷའི་སྐུ་ཕྱག་རྒྱ་ཆེན་པོ་དང་གཉིས་སུ་མེད་པར་གཞག་པ་ནི་སྤྲུལ་སྐུའི་བསྲེ་བའོ། །ངེས་ཚིག་ནི་གོང་གིས་ཤེས་ལ། སྤྲུལ་སྐུའི་བསྲེ་བའི་དོན་ནི། སྤྲུལ་སྐུ་ནི་ཆུ་བུར་གྱི་མིག་གི་

ཡུལ་དུ་གྱུར་པའི་ལུས་རགས་པར་མཚུངས་པས་ལམ་དུས་སུ་སྤྲུལ་སྐུའི་རྒྱུ་ཡིན་པའི་ཕྱིར་འབྲས་བུའི་སྤྲུལ་སྐུ་དངོས་སུ་བསྐྱེད་ནུས་པས་སོ། །མཉམ་མེད་སྐྱོབ་པས། འདོད་ཆགས་དབང་
དང་བསྲེ་བ། ལྟ་སྒོམ་ཉོན་མོངས་པ་དང་བསྲེ་བ། ཞེ་སྡང་འཕོ་བ་དང་བསྲེ་བ། གཏི་མུག་འོད་གསལ་དང་བསྲེ་བ་ཞེས་པས། འོག་མ་ནི་ཉམས་མྱོང་ལྟ་བ་དང་བསྲེ་བ་ཡིན་ལ། གོང་
མ་གཉིས་ལས། དང་པོ་ནི། དངོས་སུ་གྲོལ་ལམ་ལ་བརྟེན་པ་ཡིན་པས། དམ་ཚིག་ཏུ་གཅེས་པ་སྲོག་ལ་བབ་ཀྱང་བུད་མེད་ལ་འདོད་ཆགས་ཀྱི་རྟོག་པ་མི་སྤྱད། ཐིག་ལེ་ཉམས་སུ་མི་གཞུག
འདོད་ཆགས་ཀྱི་རྟོག་པ་མི་སྤང་ཞེས་པའི་ཉམས་ལེན་ལ། ཆགས་ལམ་པས་ནུ་མ་མཉེད་པ་དང་། འོ་བྱེད་པ་དང་། རྡོ་རྗེ་པདྨོ་སྦྱོར་བ་དང་། སྲུབ་པ་དང་སྲུབ་པའི་སྦྱོར་བ་སོགས་ལས་ཐིག་ལེ་
རྡོ་རྗེ་ནོར་བུའི་རྩེ་མོར་རྫོགས་ཏེ་དགའ་བཞི་ཡི་སྐྱེད་པ་དངོས་ཀྱི་ཉམས་སུ་ལེན་པ་ལྟར། དེ་དག་གི་རྟོགས་པ་རིམ་གྱི་སྐྱེས་པ་ལས་བདེ་བ་ཆེར་འཕེལ་བ་ན། དེ་ཉིད་ལ་སྤང་བླང་མེད་

༄༅། །པར་བདེ་སྟོང་ཕྱག་ཆེན་གྱི་ངང་ལ་རྩེ་གཅིག་ཏུ་གཞག་པས་ལུས་ཐམས་ཅད་བདེ་བས་ཁྱབ་པར་འགྱུར་རོ། །གལ་ཏེ་ཐིག་ལེ་ཕྱིར་འཆོར་བ་སྙམ་བྱུང་ན་དམིགས་པས་གྱེན་ལ་
བཟློག་ཅིང་དེས་བཟློག་པར་བྱའོ། །འདི་ལ་དབང་དང་བསྲེ་བ་ཞེས་པས། བུམ་དབང་གི་དོན་ཡི་དམ་ཡབ་ཡུམ་དུ་བསྒོམ་སྟེ། དེ་ལ་མཉམ་པར་བཞག་པ་དང་། གསང་དབང་མ་ལོག་ན་འདྲེན་
འགྲམས་ཀྱི། གི་དོན་དེ་ལ་བརྟེན་ནས་གཏུམ་མོ་ལ་སོགས་བསྒོམ་པ་དང་། དབང་གསུམ་པའི་དོན་ཆགས་པས་ལས་རྒྱ་ལ་བརྟེན་པ་གཞན་ལུས་བསྐོར། དང་། དབང་བཞི་བའི་བདེ་སྟོང་རྣམ་པར་མི་རྟོག་
པའི་ཡེ་ཤེས་སྒོམ་ཚུལ་ནི། དབང་གསུམ་ཀ་ལ་སྤྱི་ཁྱབ་ཏུ་འགྲེའོ། །ཞེ་སྡང་འཕོ་བ་དང་བསྲེ་བ་ཞེས་པ། ཞེ་སྡང་གི་རྣམ་པར་རྟོག་པ་ཤིན་ཏུ་རགས་པ་སྐྱེས་པའི་དུས་དེར་སྤང་བླང་མེད་པར་
ཟླ གསལ་སྟོང་ཕྱག་ཆེན་གྱི་ངང་དུ་རྩེ་གཅིག་ཏུ་གཞག་ཅིང་། ཞེ་སྡང་གི་རྩལ་མ་འགགས་པ་དེ་ཉིད་སྟོང་ཉིད་དུ་ཤར་བའི་ཚེ། ཐ་མལ་གྱི་ལུས་ངག་ཡིད་གསུམ་ཡིད་ཀྱི་སྐུ་གསུང་ཐུགས་སུ་

བསྐྱེད་པ་ནི། འཕོ་ཞེས་པའི་དོན་ནོ། །བསྲེ་ལུགས་འདི་ལ་ཚུལ་བཞིའི་སྒོ་ནས་བཤད་ན། མཚོན་བྱེད་སྐུ་གསུམ་ཀའི་དུས་སུ་ངོ་བོ་སྟོང་པ་ཆོས་ཉིད་ཨེའི་དོན་དང་། ཉམས་མྱོང་བདེ་
གྱི་དོན་དང་། བདེ་སྟོང་གཉིས་སུ་མེད་པར་བསྲེ་བ་ཐིག་ལེའི་དོན་དང་། གཤིས་སྟོང་ཆོས་སྐུ། རྣམ་པ་འགག་མེད་ལོངས་སྐུ། དེ་དག་གཉིས་སུ་མེད་པ་སྤྲུལ་སྐུ་སྟེ་སྤྱི་དོན་དང་། སྦས་དོན་ནི།
འདི་ཉིད་བསྲེ་བའི་བསྐོར་རྒྱས་པར་བཤད་པ་རྣམས་ཡིན་ཞིང་། མཐར་ཐུག་གི་དོན་རྣམས་ནི་དེ་ལས་ཐོབ་པའི་འབྲས་བུའི་སྐུ་གསུམ་ཡིན་ནོ། །བསྡུས་པ་གསལ་པར་ཡི་གེའི་དོན་དང་
སྤྱིའི་དོན། སྦས་དང་མཐར་ཐུག་ཉིད་ཡིན་ནོ། །ཞེས་གསུངས་པས། མདོར་ན་ཆོས་ཐམས་ཅད་རང་བཞིན་མེད་པར་སྤྱི་དོན་སྒྱུ་མ་ལྟ་བུ། སྒྱུ་མ་ལྟ་བུ་རྒྱུད་སྡེ་འོག་མ་གསུམ་དང་ཐུན་
མོང་བའི་སྒྱུ་མ་དང་འདིར་བསྟན་པ་རླུང་སེམས་དབྱེར་མེད་ཀྱི་རྒྱུ་ལུས་ནི་སྦས་དོན་གྱི་སྒྱུ་དབང་གསུམ་བའི་དུས་ན། རང་དང་རིག་མ་གཉིས་ཀྱི་ལུས་འདོད་ལྷ་ཡབ་ཡུམ་དུ་སྣང་བཞིན་པའི་དུས་ན། སེམས་ལྷན་ཅིག་སྐྱེས་པའི་བདེ་བ་དང་

༄༅། །དབྱེར་མེད་པ་ཡོད་པ་དེ་བཞིན་ཏུ། དོན་དེ་ཉིད་བསྒོམ་བ་ལ་བསྟེན་ནས། མཐར་རླུང་སེམས་ཙམ་ལས་གྲུབ་པའི་སྒྲས་བའི་སྒྱུ་མ་བཞིན་ལག་ཅན་དང་། ཐུགས་ཐམས་ཅད་སྟོང་བ་དོན་དམ་འོད་གསལ་ལས་ལྡང་མི་སྲིད་བའི་ཚུལ་གྱི་བཞུགས་པ་དེ་ཉིད་ཁ་སྦྱོར་ཡན་ལག་
བདུན་ལྡན་གྱི་སྒྱུ་མའི་སྐུ་ཞེས་པ་ཡིན་ནོ། །མའི་མ་དག་པའི་སྒྱུ་མ་ཞེས་བྱ་བ་ཟུང་འཇུག་སྐབས་ཀྱི་སྒྱུ་ལུས་ནི། དག་པའི་སྒྱུ་ལུས་སམ། མཐར་ཐུག་གི་སྒྱུ་མ་ཞེས་བྱའོ། །མཚན་དོན་སྒྱུ་མའི་དཔེ་
བཅུ་གཉིས་དག་དང་མཐུན་པའི་ལུས་ཡིན་པས་སྒྱུ་ལུས་དང་རྣམ་སྨིན་གྱི་ལུས་ཀྱང་སྣང་ལ་རང་བཞིན་མེད་པའི་དེ་ལྟར་བཤད་དོ། །འཆི་བ་བར་དོ་ངོས་འཛིན་པ་ནི། འབྱུང་བ་ལྔའི་རླུང་དབུ་
མར་བསྡུས་པའི་ཚེ། བསྡུས་པ་གསལ་བ་ལས། དང་པོ་སྨིག་རྒྱུ་ལྟ་བུའི་ཉམས། །འོད་ཟེར་ལྔ་དང་བཅས་པ་འཆར། །གཉིས་པ་ཟླ་བ་ལྟ་བུ་དང་། །གསུམ་པ་ཉི་མའི་འོད་ཀྱི་འཁྲིགས། །
མཚམས་སྣང་ལས་ནི་ཐོབ་པ་སྟེ། །ཞེས་གསུངས་པ་འདི་དང་ཚུལ་མཐུན་པར་འཆར་པ་ཡིན་པས། རླུང་ལྔ་རིམ་གྱི་དབུ་མར་ཐིམ་པའི་ཉམས་ཡིན་པས་སོ། །འོ་ན་ལམ་གྱི་འོད་གསལ་དང་།

གནས་ལུགས་གཞིའི་འོད་གསལ་གཉིས་ཇི་ལྟར་འདྲེས་ཞེ་ན། སྒྱུ་ལུས་འཇིག་པའི་དུས་སུ་ས་ཆུ་ལ་ཐིམ་པའི་རྟགས་སུ་ལུས་པོ་ལྕི་ཞིང་ཟུངས་མི་ཐུབ་པར་ལྷོད་ལྷོད་པོར་འགྲོ། ལུས་ས་ལ་
བྱིང་སྙམ་བྱེད། ནང་རྟགས་སུ་སྨིག་རྒྱུ་སྣང་བ་ཐམས་ཅད་གཡོ་ཞིང་ཁྲ་ཚ་བ་འབྱུང་ལྟ་བུའི་ཉམས་འབྱུང་། དེ་རྗེས་ཆུ་མེ་ལ་ཐིམ་པའི་རྟགས་ལ། ཁ་སྣ་བསྐམས། ལྕེ་ཐུང་དུ་འགྲོ། འཆི་ཀ་མ་རང་གི་སྣང་བ་དེའི་དུས་སུ་
ཕྱི་རྟགས་སུ་ཟླ་བ་ཤར་བ་ལྟ་བུ་སྐྱ་ཐལ་བ་འབྱུང་། ནང་རྟགས་སུ་དུ་བ་ལྟ་བུ་བན་བུན་ལང་ལོང་འོང་། རང་བཞིན་བརྒྱད་ཅུ་ལས། དེའི་དུས་དུ་ཞེ་སྡང་ལས་གྱུར་པའི་རྟོག་པ་སོ་གསུམ་འགག 
དེ་ནས་མེ་རླུང་ལ་ཐིམ་པའི་དུས་སུ། ལུས་ཀྱི་དྲོད་མཐའ་ནས་བསྡུད་ཅིང་རླངས་པ་ཐོལ་བ་འབྱུང་། ཕྱི་རྟགས་སུ་ཉི་མ་ཤར་བ་ལྟ་བུ་དམར་ལམ་པ། དེ་ནང་རྟགས་སུ་སྲིན་བུ་མེ་འཁྱེར་ལྟ་བུ།
ཤེས་པ་རེས་གསལ་རེས་མི་གསལ་བ་མུན་ཐོམ་པ་འབྱུང་། དེའི་དུས་སུ་འདོད་ཆགས་ལས་གྱུར་པའི་རྟོག་པ་བཞི་བཅུ་འགག དེ་ནས་ཀུན་རྟོག་གི་རླུང་རྣམ་པར་ཤེས་པ་ལ་ཐིམ་པའི་དུས་སུ།

༄༅། །དབུགས་ཕྱིར་རིང་དུ་རྒྱུ་ཞིང་ནང་དུ་བསྡུད་མི་ཤེས། ཅུང་ཟད་བསྡུད་ཀྱང་ཐུང་ལ་བརྩུབ་པར་བསྡུད། ཕྱི་ཡུལ་གྱི་སྣང་བ་ཐམས་ཅད་འགག གདོང་པར་དབྱུག་པ་རྒྱབ་པ་ལྟ་
བུ་མུན་སྐྲག་འཐོམ་པའི། མུན་ནག་ལ་གཡང་ལ་སྐྱུར་བ་ལྟ་བུར་མུན་ཆོད་ཀྱི་འགྲོ་བ་ལྟ་བུ་འབྱུང་། ནང་རྟགས་མར་མེ་རླུང་གི་མ་བསྐྱོད་བ་ལྟ་བུ་ཤེས་པ་རྟོག་མེད་དུ་སེང་ངེ་ཡེ་རེ་བ་འབྱུང་།
དེ་དུས་གཏི་མུག་ལས་གྱུར་པའི་རྟོག་པ་བདུན་འགག་གོ །དེ་ནས་སྟོང་པ་ཞེས་པ་རྣམ་པར་ཤེས་པ་སྣང་བ་ལ་ཐིམ་པའི་དུས་ཟླ་འོད་སུ། ཕྱི་དབུགས་ཆད་ནང་དབུགས་མ་ཆད་པའི་
དུས་དེར། སྤྱི་བོ་བདེ་བ་ཆེན་པོར་ཕའི་ཁུ་བ་ལས་ཐོབ་པའི་དྭངས་མ་ཧཾ་བྱང་ཆུབ་སེམས་གྱི་རང་བཞིན་དང་། མའི་ཁྲག་ལས་ཐོབ་པའི་དྭངས་མ་ལྟེ་བ་ན་ཨ་གཏུམ་མོ་ཤེས་རབ་དོན་དམ་གྱི་
རང་བཞིན་དུ་གནས་པ་དེ་གཉིས་སྙིང་གི་དབུས་སུ་དབུ་མར་ཁམས་དཀར་དམར་རླུང་ནོར་ལས་རྒྱལ་གྱི། རླུང་གིས་ཁམས་གཉིས་བ་སྐྱོད་རིག་རྣམས་ཕྱོགས་གཅིག་ཏུ་འདུས་པ་ལ་བརྟེན་ནས། རིག་པ་ལ་བདེ་བ་

གཅིག་བརྙེད་པའོ། །དེ་ཉི་འོད་ནས་ཤིན་ཏུ་སྟོང་པ་ཞེས་པ་སྣང་བ་འཆེད་པ་ལ་ཐིམ་པས་བདེ་བ་རྒྱས་ནས་ལུས་བདེ་ཕྲིལ་གྱིས་འབྱུང་། རོ་ལ་མདངས་ཡལ་གྱི་འོང་འདི་ནི་ནོར་ས་ཆེན་པོ་
ཡོད་པས། དགེ་སྦྱོར་བ་ཕལ་གྱི་ཉམས་དེ་ལ་ཞེན་ཞི་གནས་ཀྱི་ཉེན་ཡོད། བདུན་པ། དེ་ནས་སྟོང་པ་ཆེན་པོ་ཞེས་བྱ་བ་འཆེད་པ་ཉེར་འཐོབ་ལ་ཐིམ་པའི་དུས་ལ་ཨ་ཧཾ་གཉིས་ཐལ་ནས་ཧཾ་མར་སོང་བས་
ལུས་ཟུངས་རྒྱས་པས་རྡོ་རྗེ་ལུས་སུ་རུང་བ་དང་ཐིག་ལེ་འཛག་པ་འབྱུང་། ཨ་ཡར་སོང་བས་སྣ་ཁྲག་འོང་། དེ་ནས་ཐམས་ཅད་སྟོང་པ་ཞེས་པ། ཐོབ་ཐོ་རངས་པ་འོད་གསལ་ཐིམ་པའི་དུས་སུ་
འཆི་གསང་རྟགས་འོད་གསལ་གཉིས་འདྲེས་ཀྱི་ལྷག་མཐོང་བ་འོད་གསལ་ཞེས་བྱ་བ་འབྱུང་སྟེ། ཕྱི་རྟགས་སྐྱ་རེངས་ཤར་བ་ལྟ་བུ། ནང་རྟགས་རང་གི་རིག་གཉིད་འཐུག་གི་སྐབས་སུ་ཤེས་དགོས་པའི་གནད། ཐོ་རངས་ནམ་
མཁའི་རླུང་དང་རྣམ་པར་ཤེས་བ་འོད་གསལ་ལ་རིམ་བར་ཐིམ་བས་ལུས་ཀྱི་རེག་བྱ་མི་ཚོར་ཞིང་། ཕྱི་དབུགས་ཀྱི་རྒྱུ་བ་ཡང་ཆད། དེ་ནས་རིམ་བར་སྔར་བསྒོམས་པའི་སྟོབས་ཀྱིས། དོན་གྱི་འོད་གསལ་སེམས་ཉིད་སྐྱེ་བ་མེད་པ་རྒྱུ་རྐྱེན་དང་བྲལ་བའི་འདུས་མ་བྱས། དེར་འཛིན་དང་གཉེན་

༄༅། །པོའི་ཡུལ་གདོད་མ་ནས་དངོས་པོ་གཤིས་ཀྱི་འདུག་ཚུལ་ཇི་བཞིན་པ་དེར་འཆར་བ་ལགས་བས། ལྟ་བ་རྟོགས་པ་དང་ལྡན་པ་རྣམས་ལ་ནི། བསམ་གཏན་ཕྱིས་གཞག་ལ་ཇི་ལྟར་འདུག་གི་བར་དུ་རང་དབང་ཐོབ་ཅིང་། ཉམས་མྱོང་དེར་འཛིན་དང་བཅས་བ་ལ་ནི། རང་
སྟོབས་དང་ལྡན་པ་མ་ཡིན་པས་རྐྱེན་གྱི་གློ་བུར་འགྲོ་བའམ། མངོན་ཞེན་གྱི་ཡུལ་དུ་གནས་པ་ནི། བློ་ཆོས་དང་ལྡན་པ་རྣམས་ཀྱི་མངོན་ཏུ་གྱུར་བ་ཉིད་དོ། །དེ་ཉིད་ལས་ལངས་ནས་བར་དོ་ལོངས་སྐུའི་ལྡང་འཇུག་ནི། སྐྱེ་ཤི་བར་དོའི་སྒྱུ་ལུས་དང་། སྣང་བཞི་སོགས་ཟུང་འཇུག་
གི་དོན་ལ་སྤྱངས་མ་སྦྱངས་ལ་རག་ལས་པའོ། །པ་ནམ་མཁའ་གློད་བྱེད་ཉི་ཟླའི་འོད་དང་། ནག་པོའི་རྣམ་པ་དང་བྲལ་བའི་ཐོ་རངས་ཀྱི་ནམ་མཁའ་གཡའ་དག་པ་ལྟ་བུ་གཅིག་འཆར་ཏེ་འཆི་བ་འོད་གསལ་དོན་དམ་
པའི་གནས་ལུགས་གཞི་དེ་བཞིན་ཉིད་མ་བཅོས་པའམ་ཤེས་པ་རང་གི་རིག་པ་ངོས་བཟུང་ཐམས་ཅད་དང་བྲལ་ཞིང་། རྟག་ཆད་འགྲོ་འོང་གི་མཐའ་ལས་འདས་པ། དཔེ་གང་གིས་ཀྱང་མི་
མཚོན་ཞིང་། བརྗོད་པ་ཀུན་གྱིས་ཡུལ་དུ་མ་གྱུར་པ། རང་བབས་གཏད་མེད་ཀྱི་ངོ་བོ་མཁའ་དྭངས་སྤྲིན་བྲལ་དང་མཚུངས་པ་ཆོས་སྐུ་བདེ་བ་ཆེན་པོའི་ཡེ་ཤེས་ཞེས་བྱ་བ་དངོས་པོ་གཤིས་

ཀྱི་འདུག་ཚུལ་མཐར་ཐུག་པའི་ངོ་བོ་དེ་ཉིད་ཡིན་ལ། ཀ་དཔེ་ལས། སྣང་བ་ཐིམ་དང་རྟོག་པ་ཐིམ། །རགས་པ་ཐིམ་དང་ཕྲ་བ་ཐིམ། །ཐིམ་པའི་རྗེས་ལ་སྒོམ་པ་མེད། །རང་བཞིན་གྱིས་ནི་འོད་གསལ་འབྱུང་། །ཞེས་གསུངས་སོ། །གཉེན་པོ་ལས་འདས་པའི་འོད་
གསལ་ལྷན་ཅིག་སྐྱེས་པའི་ཡེ་ཤེས་ཀྱི་རླུང་ལ། རྣམ་ཤེས་ཚོགས་དྲུག ཡུལ་གྱི་དྭངས་མ་འབྱུང་བ་ལྔའི་རླུང་དང་བཅས་པ་ཐིམ་པས་འདིའི་དུས་སུ་ལས་རླུང་རེ་ཞིག་འགགས་ནས། ཡེ་ཤེས་ཀྱི་རླུང་འབའ་ཞིག་ལ་གནས་པ་ལ་ཆོས་ཉིད་མ་བུ་བད་བའང་ཟེར། སླར་ལས་རླུང་
གཡོས་པ་དང་། རང་སྣང་གི་རྩལ་སྣང་སྣ་ཚོགས་འཆར་བ་རྣམས་དང་རོ་འཕྲད་ན་རང་སར་གྲོལ་ལ། མ་འཕྲོད་ན་སྲིད་པ་བར་དོར་ཁམས་གསུམ་འཁོར་བའི་རྒྱུ་བྱེད་དོ། །ཡིན་བ་ལ་ངོ་ཤེས་པར་བྱས་ནས། སྤྲོས་པ་བྲལ་བ་ལྟ་བུ་ཞིག་ཡིན་ན་དེ་ལ་ངེས་
པ་བརྟན་པར་བྱས་ནས། དེ་ནས་སློབ་པའི་ཟུང་འཇུག་ཏུ་ལངས་ལ་གནས་ལུགས་དོན་གྱི་འོད་གསལ་རོ་གཅིག་ནས་སྒོམ་མེད་ཆུང་འབྲིང་གི་བར་དུ་བྱས་ནས། སླར་ཡང་འོད་གསལ་
དུ་ཞུགས་ཏེ། དེ་ལས་མི་སློབ་པའི་ཟུང་འཇུག་གི་སྐུར་བཞེངས་པའོ། །མདོར་ན་ལམ་འདིའི་ཉམས་ལེན་ཐམས་ཅད་ཀྱི་གཞི་སེམས་དངོས་པོའི་གནས་ལུགས་གཏན་ལ་ཕབ་པས་ལྟ་བས་

༄༅། །སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་སྟོང་ཉིད་དུ་ཤེས་པས་དྲན་པའི་རྒྱུན་ཆགས་ཀྱིས་བསྟན་པས་ལམ་གཅིག་ཆར་དུ་བགྲོད་པའོ། །དེ་ཡང་རིམ་ལྔ་དང་སྦྱར་ན་
ལུས་དབེན་ངག་དབེན་སྔོན་དུ་བཏང་ནས་སེམས་དབེན་པའི་འོད་གསལ་བསྐྱེད་པ་ལས་དམིགས་བརྟེན་དང་དམིགས་མེད་གཉིས་ཀྱི་དབེན་པ་གཉིས་ཀྱི་དོད་བྱས་ནས་གོང་དམིགས་པ་ལ་མི་གསང་
ལ་བརྟེན་ནས། དབེན་པ་གོང་མ་གཉིས་ཀྱི་དོད་བྱས་ཏེ། གཏུམ་མོའི་སྙིང་གའི་ཧཱུྃ་ལ་དམིགས་བའི་བསྡུད་རིམ་ཉིད་དམ། ཡང་ན་གོང་དུ་བཤད་པའི་འོད་གསལ་གྱི་གདམས་པ་ལ་བརྟེན་ནས་སྣང་འཆེད་ཐོབ་གསུམ་གྱི་དཔེའི་འདིའི་དུས་སུ་གཉིས་སྣང་ཕྲ་མོ་མ་དག་པས་ཐོ་རངས་
ཀྱི་ནམ་མཁའ་ལྟ་བུ་འདིར་གཏུམ་མོ། འོད་གསལ་བསྒྲུབས་ནས། དེ་ལས་སྦས་དོན་གྱི་སྒྱུ་མའམ་མ་དག་པའི་རྒྱུ་ལུས་སུ་ལངས་ཏེ་ཕར་ཕྱིན་དང་སྦྱར་ན་སྦྱོར་ལམ་ཆོས་མཆོག་གཉིས་ཡིན། ཕྱག་ཆེན་པོའི་རྩེ་གཅིག་
ཆེན་པོ་ཡིན། སྒྱུ་ལུས་ངེས་དོན་གྱི་འོད་གསལ་དུ་བཞུགས་པས་ཕར་ཕྱིན་པས་མཐོང་ལམ་རྣམ་པར་མི་རྟོག་པའི་ཡེ་ཤེས་སམ། ཕྱག་ཆེན་པས་སྤྲོས་བྲལ་ཆོས་ཉིད་ཀྱི་བདེན་པ་མངོན་

དུ་བྱས་སོ། །དེ་ལྟ་བུའི་འོད་གསལ་ལན་གཅིག་མ་ཡིན་པར། ཡང་ཡང་བསྒོམ་པ་བྱེད་དགོས་པར་གསུངས་པས། སློབ་པའི་ཟུང་འཇུག་ཏུ་ལངས་ལ། ཕར་ཕྱིན་ནས་ས་བཅུ་པ་དང་།
ཕྱག་ཆེན་པས་ས་དགུ་པའི་བར་དུ་རོ་གཅིག་དང་། ས་བཅུ་པར་སྒོམ་མེད་ཆུང་འབྲིང་གཉིས་མངོན་དུ་བྱས་ཏེ་སླར་ཡང་འོད་གསལ་དུ་ཞུགས་ཏེ། དེ་ལས་མི་སློབ་པའི་ཟུང་འཇུག་རླུང་
སེམས་དབྱེར་མེད་ལེགས་པར་གྲུབ་པའི་མཚན་དཔེས་སྤྲས་པའི་སྐུ་དང་། ཐུགས་བདེ་བ་ཆེན་པོའི་ཡེ་ཤེས་གཉིས་དབྱེར་མི་ཕྱེད་པའི་གཉིས་སུ་མེད་པ་ཡེ་ཤེས་ཀྱི་སྐུ་ཞེས་གསུངས་སོ། །
འཆི་སྲིད་འདི་ལྟ་བུ་ཅིས་འབྱུང་བ་ཤེས་སྙམ་ན། གཏུམ་མོ་འོད་གསལ་གཞན་ལུས་ལ་བརྟེན་ནས་རྟགས་འདི་དག་དང་ཆོས་མཐུན་པར་སྒོམ་མེད་ཆེན་པོར་ཤེས་པའི་ཕྱིར་རོ། །ས་གསུམ་
ན་འགྲན་ཟླ་དང་བྲལ་བའི་བླ་མ་དམ་པ་སྤྲུལ་པའི་སྐུ་རྗེ་བཙུན་རཏྣའི་ཞལ་གྱི་ལུང་ལས་བྱུང་བའི་སྦས་དོན་དྲི་མ་མེད་པ་འདི་ཡང་། གཉིད་དུས་ཀྱི་སྣང་མཆེད་ཐོབ་གསུམ་ལ་བརྟེན་ནས་པྲཛྙཱ་རསྨིས་ལེགས་པར་སྦྱར་བའོ། །

༄༅། །དེ་ལ་སྟོང་ཉིད་མངོན་གསུམ་རྟོགས་པའི་འོད་གསལ་དང་། མྱོང་བ་ཡེ་ཤེས་ཡོད་པ་ཉམས་ཀྱི་འོད་གསལ་ཞེས་བྱ་ཞིང་། སྤྱིར་རྟོགས་པའི་འོད་གསལ་ཡིན་ན། ཡུལ་
སྣང་འགགས་པས་མ་ཁྱབ་ནའང་། སྣང་མཆེད་ཐོབ་གསུམ་བསྐྱེད་རྗེས་ཀྱི་རྟོགས་པའི་འོད་གསལ་ཡིན་ན་ཡུལ་སྣང་འགགས་པས་ཁྱབ་པས་སྐབས་འདིར་སྲབ་མོའི་འོད་གསལ་ཡིན་ན་ཉམས་ཀྱི་འོད་
གསལ་ཡིན་ནོ། །གང་ཤར་གྱི་སྣང་བ་གྲ་མ་ཉམས་པ་སྒོམ་དུ་འཇོག་ཤེས་པ་ཞིག་མ་བྱུང་ན་གཉེན་པོ་ལུ་གུ་རྒྱུད་ཀྱི་གནས་ལུགས་རྟོགས་པ་ཤིན་ཏུ་དཀའོ། །མངྒ་ལཾ། རྨི་ལམ་
དབང་དང་སྦྱར་ཏེ་བསྲེ་བ། གྲོལ་ལམ་ཁྲིད་དང་སྦྱར་ཏེ་བསྲེ་བ། བསྲུང་བྱ་དམ་ཚིག་དང་སྦྱར་ཏེ་བསྲེ་བ། ཐོབ་བྱ་འབྲས་བུ་སྐུ་བཞི་དང་སྦྱར་ཏེ་བསྲེ་བའོ། །གསུམ་པ་བསྲེ་བ་ལམ་གྱི་
བར་དོ་ལ་གསུམ་སྟེ། འདོད་ཆགས་ཅན་སྐྱེ་ཤི་བར་དོར་འདོད་ཆགས་ཟག་མེད་བསྲེ་བ་དང་། གཏི་མུག་ཅན་རྨི་ལམ་གྱི་བར་དོར་གཏི་མུག་འོད་གསལ་དུ་བསྲེ་བ་དང་། ཞེ་སྡང་ཅན་

སྲིད་པའི་བར་དོར་ཞེ་སྡང་སྒྱུ་ལུས་སུ་བསྲེ་བའོ། །དང་པོ་ལ་བཞི་སྟེ། དམ་ཚིག་གི་ཕྱག་རྒྱས་སྒྱུ་ལུས་ཞེན་མེད་དུ་བསྲེ་བ་དང་། ཆོས་ཀྱི་ཕྱག་རྒྱས་འོད་གསལ་དུ་བསྲེ་བ་དང་། ལས་ཀྱི་
ཕྱག་རྒྱས་བདེ་ཆེན་ཟག་མེད་དུ་བསྲེ་བ་དང་། ཕྱག་རྒྱ་ཆེན་པོས་ཟུང་འཇུག་གཉིས་མེད་དུ་བསྲེས་ཏེ་སངས་རྒྱས་ཐོབ་འདོད་ཀྱི་འདོད་ཆགས་སེམས་ཅན་དང་བསྲེ་བའོ། །ལས་ཀྱི་ཕྱག་
རྒྱས་ཟག་མེད་དུ་བསྲེ་བ་ལ་གསུམ་སྟེ། གྲོལ་ལམ་པས་སྟེང་སྒོ་རྣམ་པར་གྲོལ་བའི་སྒོ་ནས་གཡོ་བ་རླུང་གི་གདམས་ངག་ལ་བརྟེན་ཏེ། མི་རྟོག་པ་འོད་ཀྱི་རིག་མ་ཡེ་ཤེས་ཀྱི་ཕྱག་རྒྱ་ལ་
བརྟེན་ཏེ་ཉམས་སུ་བླང་བ་དང་། ཆགས་ལམ་པས་འོག་སྒོ་བདེ་བ་ཆེན་པོའི་སྒོ་ནས་བཀོད་པ་བྱང་ཆུབ་སེམས་ཀྱི་གདམས་ངག་ལ་བརྟེན་ཏེ་མི་རྟོག་པ་མཚན་ལྡན་ལས་ཀྱི་ཕྱག་རྒྱ་ལ་བརྟེན་ནས་
ཉམས་སུ་བླང་བ་དང་། སྤེལ་བའི་གང་ཟག་གིས་སྟེང་འོག་གཉིས་མེད་ཟུང་འཇུག་གི་སྒོ་ནས་གནས་པ་རྩེའི་གདམས་ངག་ལ་བརྟེན་ཏེ་གསལ་བ་དང་ཕྱག་རྒྱ་གཉིས་ཀ་བརྟེན་ཏེ་ཉམས་སུ་བླང་བའོ། །

༄༅། །གཏི་མུག་ཅན་རྨི་ལམ་གྱི་བར་དོར་གཏི་མུག་འོད་གསལ་དུ་བསྲེ་བ་ལ་བཞི་སྟེ། ཐ་མལ་ལྷ་སྐུ་རུ་བསྲེ་ཞིང་སྒྱུ་མར་རོ་སྙོམ་པ་དང་། སྒྱུ་མ་རྨི་ལམ་དུ་བསྲེ་ཞིང་དེ་ཁོ་ན་
ཉིད་དུ་རོ་སྙོམ་པ་དང་། གཉིད་བསམ་གཏན་དུ་བསྲེ་ཞིང་རང་བཞིན་གྱི་འོད་གསལ་དུ་རོ་སྙོམས་པ་དང་། སྒྲུབ་བྱར་འདོད་པའི་མྱང་འདས་འཁོར་བ་དང་བསྲེ་ཞིང་རོ་སྙོམ་པའོ། །ཞེ་སྡང་
ཅན་སྲིད་པ་བར་དོར་ཞེ་སྡང་སྒྱུ་ལུས་སུ་བསྲེ་བ་ལ་བཞི་སྟེ། ཆགས་སྡང་སྐྱེ་བའི་ཡུལ་ཕ་མའི་བླ་མ་དང་བསྲེ་ཞིང་རོ་སྙོམ་པ། ཆགས་སྡང་དབང་གི་ཉམས་མྱོང་ཟག་མེད་དུ་བསྲེ་ཞིང་རོ་སྙོམ་པ། 
ཡིད་ཀྱི་ལུས་ཆགས་སྡང་གི་ལུས་སེམས་སྒྱུ་མ་ལྟ་བུ་དང་བསྲེ་ཞིང་རོ་སྙོམ་པ། བླང་བྱར་འདོད་པའི་དགེ་བ་སྡིག་པ་དང་བསྲེ་ཞིང་རོ་སྙོམ་པའོ། །སེར་སྣ་ཅན་སྦྱིན་པར་འཕོ། འདོད་ཆགས་
ཅན་ཚུལ་ཁྲིམས་སུ་འཕོ། ཞེ་སྡང་ཅན་བཟོད་པར་འཕོ། ལེ་ལོ་ཅན་བརྩོན་འགྲུས་སུ་འཕོ། རྣམ་གཡེང་ཅན་བསམ་གཏན་དུ་འཐོ། གཏི་མུག་ཅན་ཤེས་རབ་ཏུ་འཕོ། རང་དོན་ཅན་གཞན་

དོན་དུ་འཕོ། རྣམ་རྟོག་ཅན་བསྐྱེད་རིམ་དུ་འཕོ་བའོ། །ཁྱད་པར་གྱི་འཕོ་བ་ནི། ལུས་ཐ་མལ་དུ་ཞེན་པའི་གཉེན་པོར་ལྷའི་སྐུ་སྣང་ལ་རང་བཞིན་མེད་པར་གོ་འཕོ་བ། ངག་སྔགས་སུ་གོ་འཕོ་བ།
སེམས་ཆོས་ཉིད་དུ་གོ་འཕོ་བའོ། །ལུས་གནས་སྔགས་ཀྱི་རྣལ་འབྱོར་ཏེ། ལུས་རྟེན་དང་བརྟེན་པར་བཅས་པའི་དཀྱིལ་འཁོར་དང་། རྩ་ཁམས་དཔའ་བོ་རྣལ་འབྱོར་མར་གནས་ཤིང་། ཨ་
ཧཾ་རང་བཞིན་གྱི་ཡབ་ཡུམ་བདེ་དྲོད་ཀྱི་ངོ་བོར་གནས་པ་ལ་བརྟེན་ནས། མཚན་མ་དབྱིབས་ཀྱི་སྣ་རྩེ་དང་། གནད་གཏུམ་མོ་དང་འདོད་ཆགས་བསྲེས་ཏེ། ཁམས་དགུའི་དྭངས་སྙིགས་ཕྱེ་བས་བདེ་
སྟོང་གི་ཡེ་ཤེས་སམ་བསྐྱེད་རྫོགས་ཟུང་འཇུག་བསྒོམས་པས་བར་དོ་ལོངས་སྐུའི་ཞིང་ཁམས་བགྲོད། བདེན་ཞེན་གྱི་འདོད་ཆགས་སྦས་པ་རྩད་ནས་ཐོན། དེ་ལ་ལམ་གོམས་པའི་འོད་གསལ་
མངོན་དུ་གྱུར་ན། མཚན་མ་དབྱིབས་ཀྱི་རྣོ་ངར་དེ། སྣང་ཡུལ་གྱི་དངོས་པོ་ཐམས་ཅད་སྣང་གསུམ་འོད་གསལ་གྱི་ངོ་བོར་གནས་པ་ལ་བརྟེན་ནས། སྐྱེད་མེད་དུས་ཀྱི་སྣ་རྩེས་སྣང་མཆེད་ཐོབ་

༄༅། །གསུམ་གྱི་རྟོག་པ་འགགས་ཏེ། ད་ལྟར་པ་དུས་གསུམ་མིང་འདོགས་དང་བྲལ་བའི་ངང་གནས་ཉེར་ཐོབ་དེས་མཚོན་ཏེ། གནད་གཏི་མུག་འོད་གསལ་དུ་བསྲེས་ཏེ་མཉམ་
རྗེས་ཟུང་འཇུག་ཏུ་བསྒོམ་པའོ། །དེ་ཉིད་མངོན་དུ་གྱུར་གཏན་ལ་ཕེབས་པས་འཆི་བ་ཆོས་སྐུའི་ཞིང་ཁམས་བགྲོད་དེ་གཏི་མུག་སྦས་པ་རྩད་ནས་ཐོན་པའོ། །གནད་གསུམ་ཙན་ཌ་ལཱི་
ལ་བརྟེན་ནས་དཔེའི་དོན་གྱི་འོད་གསལ་མངོན་དུ་གྱུར་ན། བསྐྱེད་པ་དབྱིབས་ཀྱི་རྣལ་འབྱོར་གྱིས་ལུས་བརྡ་དོན་ཚོགས་པའི་རྫོགས་རིམ་གྱིས་སམ། བདེ་སྟོང་གི་རྣམ་རོལ་ལྷའི་འཁོར་
ལོ་ལ་བརྟན་ནས། ཉམས་མྱོང་བདེ་བའི་སྣ་རྩེས་མཉམ་རྗེས་པ་བསྲེ་བ་ནི། མཉམ་གཞག་སྒྱུ་མ། འོག་མ་དེ་ལ་སྣང་བ་སྒྱུ་མ། རྨི་ལམ་སྒྱུ་མ། བར་དོ་སྒྱུ་མ་སྟེ། གནད་ཞེ་སྡང་རྒྱུ་ལུས་
སུ་བསྲེས་ཏེ་ཡོངས་གྲུབ་གྱི་བསྐྱེད་རྫོགས་ཟུང་འཇུག་བསྒོམས་པས། མཉམ་གཞག་གི་དུས་སུ་དག་པའི་སྒྱུ་ལུས་ཁོ་ན་སྦྱང་ཞིང་། རྐྱེན་སྣང་ཐོག་ཏུ་མ་དག་པའི་སྒྱུ་ལུས་སྦྱང་བ་དང་།

རྣམ་པ་ཀུན་ཏུ་གཉིས་བསྡུས་ཀྱི་ཆོས་ཐམས་ཅད་སྒྱུ་མར་སྦྱངས་པས་སྒྱུ་ལུས་མངོན་དུ་གྱུར་ན་བར་དོ་དང་པོ་ལས་སངས་རྒྱའོ། །མངོན་དུ་མ་གྱུར་ཀྱང་གོམས་ཤིང་བརྟན་པས་དག་པའི་སྐྱེ་
གནས་ལ་དབང་ཐོབ་ནས། སྐྱེ་བ་སྤྲུལ་སྐུའི་ཞིང་ཁམས་བཟུང་སྟེ་བདག་གཞན་གཉིས་སྣང་གི་ཞེ་སྡང་སྦས་པ་རྩད་ནས་ཐོན་པའོ། །ཞེས་པ་འདི་ཡང་། རྗེ་བཙུན་དམ་པ་དེ་ཉིད་ཀྱི་གསུང་
གི་རྒྱུན་ལགས།

༄༅། །ཕྱག་རྒྱ་ཆེན་པོ་ལྔ་ལྡན་ལས་བཀའ་བརྒྱུད་ཞལ་ལུང་བདུད་རྩིའི་ཐིགས་པ་བཞུགས་སོ། །

༄༅། །འདིར་ཕྱག་རྒྱ་ཆེན་པོ་ལྔ་ལྡན་ཐུགས་ཉམས་སུ་བཞེས་པའི་ལམ་གྱི་རིམ་པ་ནི། ཐོག་མར་ཚེ་འདི་ལ་མངོན་པར་ཞེན་པའི་གཉེན་པོར་དལ་འབྱོར་རྙེད་པར་དཀའ་བ་བསམ་པ། ལེ་ལོ་དང་སྙོམས་ལས་ཀྱི་གཉེན་པོར་འཆི་བ་མི་རྟག་པ་བསམ་པ། སྲིད་པ་ལ་བདེ་བར་འཛིན་
པའི་གཉེན་པོར་འཁོར་བའི་ཉེས་དམིགས་བསམ་བ། དལ་འབྱོར་དོན་ཡོད་པར་བྱ་བའི་ཕྱིར་ཐར་བའི་ཕན་ཡོན་བསམ་པ་སྟེ་ཐུན་མོང་གི་སྔོན་འགྲོ་བཞི་བསྒོམ་ཚུལ་དང་། ཐུན་མོང་མ་ཡིན་པའི་སྔོན་འགྲོ་བཞི། རྒྱུད་སྣོད་རུང་དུ་བསྒྲུབ་པར་བྱེད་པ་སྐྱབས་སུ་འགྲོ་བའི་ཁྲིད་ལ། རང་
གི་མདུན་གྱི་ནམ་མཁའི་ཐད་དུ་འཇའ་འོད་འཁྱིལ་བའི་གུར་ཁང་གི་དབུས་སུ། པད་ཟླའི་སྟེང་དུ་རྡོ་རྗེ་འཆང་ཆེན་པོ་ལ་བཀའ་བརྒྱུད་བླ་མའི་ཚོགས་ཀྱིས་བསྐོར་བ་དང་། དེའི་མདུན་དུ་པད་ཟླའི་སྟེང་དུ། ཇོ་བོ་མི
ཐུགས་རྗེ་ཆེན་པོ་སྤྱན་རས་གཟིགས་འཇིག་རྟེན་དབང་ཕྱུག་ཞལ་གཅིག་ཕྱག་བཞི་པ་ལ་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་རྒྱལ་བ་དཀྱིལ་འཁོར་གྱི་ལྷ་ཚོགས་ཀྱིས་བསྐོར་བ་དང་། གཡས་སུ་པད་

༄༅། །ཟླའི་སྟེང་དུ། མཚུངས་མེད་ཤཱཀྱའི་རྒྱལ་པོ་ཕྱོགས་བཅུའི་སངས་རྒྱས་ཀྱིས་བསྐོར་བ་དང་། རྒྱབ་ཏུ་པད་ཟླའི་སྟེང་དུ་དམ་ཆོས་པོ་ཏི་གླེགས་བམ་གྱི་ཚུལ་དབྱངས་དང་གསལ་བྱེད་དུ་
མའི་ཡི་གེ་ཆར་ལྟར་འབབ་བཞིན་ཐིམ་པར་དམིགས་པ། གཡོན་དུ་པད་ཟླའི་སྟེང་དུ་འཕགས་པའི་དགེ་འདུན་ས་བཅུའི་དབང་ཕྱུག་ཉེ་བའི་སྲས་བརྒྱད་དང་འཕགས་པ་གནས་བརྟན་བཅུ་དྲུག་ལ་
སོགས་པའི་དགེ་འདུན་གྱི་ཚོགས་དཔག་ཏུ་མེད་པ་གསལ་བ། དེ་རྣམས་ཀྱི་མཐའ་བསྐོར་དུ། དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་སྤྲིན་གྱི་ཕུང་པོ་གཏིབས་པ་ལྟ་བུ་བཞུགས་
པར་དམིགས་ལ། དེ་ལྟར་དམིགས་པ་གསལ་བཞིན་པའི་ངང་ནས། བདག་ཅག་གིས་གཙོ་བྱས་མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་དྲིན་ཅན་རྩ་བ་དང་བརྒྱུད་པར་བཅས་པའི་
དཔལ་ལྡན་བླ་མ་དམ་པ་རྣམས་དང་། ཡི་དམ་རྒྱལ་བའི་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །ཕྱོགས་བཅུའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །

ཕྱོགས་བཅུ་དུས་གསུམ་གྱི་དམ་པའི་ཆོས་རྣམས་ལ་སྐྱབས་སུ་མཆིའོ། །ཕྱོགས་བཅུ་དུས་གསུམ་གྱི་འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཕྱོགས་བཅུ་དུས་གསུམ་གྱི་དཔའ་བོ་
མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་ཞིང་རྫུ་འཕྲུལ་གྱི་ཞབས་དང་ལྡན་པ་རྣམས་ལ་སྐྱབས་སུ་མཆིའོ། །ཞེས་ལན་གསུམ་མམ་བདུན་སོགས་བརྗོད་པའི་མཇུག་ཏུ་ཚད་མེད་བཞི་བསྒོམ་
བ་ནི། མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་
གྱུར་ཅིག སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག སེམས་ཅན་ཐམས་ཅད་ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་ཡུན་རིང་
དུ་གནས་པར་གྱུར་ཅིག ཅེས་ལན་གསུམ་གྱི་མཐར། བྱང་ཆུབ་མཆོག་ཏུ་སེམས་བསྐྱེད་པ་ནི། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གི་སྦྱིན་

༄༅། །སོགས་བགྱིས་པའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །ཅེས་སྐྱབས་སུ་འགྲོ་ཞིང་ཚད་མེད་བཞི་བསྒོམ་བ་དང་བྱང་ཆུབ་མཆོག་ཏུ་སེམས་བསྐྱེད་རྗེས། སྐྱབས་ཡུལ་རྣམས་
རང་ལ་བསྟིམ་ཞིང་མཉམ་པར་འཇོག་པའོ། །དེ་ལྟར་ཐུན་མོང་དང་ཐུན་མོང་མ་ཡིན་པའི་སྔོན་འགྲོའི་རིམ་པ་རྣམས་བསྒོམ་དགོས་པ་ནི། ཕྱག་རྒྱ་ཆེན་པོ་ལྔ་ལྡན་གྱི་རྩ་ཚིག་ལས། བྱང་ཆུབ་སེམས་དང་ཡི་དམ་ལྷ། །བླ་མ་ཕྱག་རྒྱ་ཆེན་པོ་དང་། །བསྔོ་བའི་
ཆོས་ཀྱི་ཉམས་སུ་ལེན། །ཞེས་གསུངས་པ་དང་མཐུན་པར་སྔོན་འགྲོ་བྱང་ཆུབ་མཆོག་ཏུ་སེམས་བསྐྱེད་པ་སོགས་གྲུབ་ནས། དངོས་གཞི་ལུས་ཐ་མལ་གྱི་སྣང་ཞེན་དང་བྲལ་བ་བསྐྱེད་པའི་རིམ་པ་ལ་གནས་པར་བྱ་བ་ནི། ཁྲིད་རིམ་གསུང་རྒྱུན་གྱི་
རིམ་པ་ལ། དཔལ་འཁོར་ལོ་སྡོམ་པ་ལྷན་སྐྱེས་ཡབ་ཡུམ་ཡོང་བ་ཡིན་ཀྱང་། ད་ལམ་སྤྱན་དམིགས་སྐྱོང་བདེ་བའི་དབང་དུ་ཇོ་བོ་ཐུགས་རྗེ་ཆེན་པོ་བསྒོམ་པ་ནི། ཨོཾ་སྭ་བྷཱ་ཝ་ཤུདྡྷསརྦ་དྷརྨ་སྭ་བྷཱ་ཝ་ཤུདྡྷོཔཱཧཾ། གཟུང་འཛིན་སྣང་
གྲགས་ཀྱི་བསྡུས་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་པ་ཉིད་དུ་གྱུར། སྟོང་པའི་ངང་ལས་ཡེ་ཤེས་ལྔའི་གུར་ཁང་གི་དབུས་སུ་སྣ་ཚོགས་པདྨ་དང་ཟླ་བའི་དཀྱིལ་འཁོར་

གྱི་སྟེང་དུ། རང་གི་རྣམ་པར་ཤེས་པའི་ངོ་བོ་ཡི་གེ་ཧཱིདཀར་པོ་རིང་ཆ་ཚེག་དྲག་དང་བཅས་པ་ལས་འོད་ཟེར་དཔག་ཏུ་མེད་པ་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། སངས་རྒྱས་
དང་བྱང་ཆུབ་སེམས་དཔའ་ཐམས་ཅད་ཀྱི་མཁྱེན་བརྩེ་འོད་ཟེར་དཀར་པོའི་རྣམ་པས་ཚུར་བསྡུས་ཧྲཱི་ཡིག་ལ་ཐིམ། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གི་ཇོ་བོ་ཐུགས་རྗེ་ཆེན་པོ་འཇིག་
རྟེན་དབང་ཕྱུག་སྐུ་མདོག་དཀར་གསལ་དྭངས་ཤིང་རྙོགས་པ་ཐམས་ཅད་དང་བྲལ་བ།ཕྱག་དང་པོ་གཉིས་ཐུགས་ཀར་ཐལ་མོ་སྦྱར་ཞིང་། གཡས་འོག་མ་ན་མུ་ཏིག་གི་ཕྲེང་བ་བརྒྱ་རྩ་བརྒྱད་འདྲེན་
པའི་ཚུལ་དང་། གཡོན་འོག་མ་ན་མེ་ཏོག་དཀར་པོ་འདབ་མ་སྟོང་ལྡན་གྱི་ཡུ་བ་ནས་བསྣམས་པ། དབུ་སྐྲ་རལ་པ་ཐོར་ཚུགས་སུ་བཅིངས་ཤིང་། རིན་པོ་ཆེའི་དབུ་རྒྱན། སྙན་རྒྱན། །
མགུལ་རྒྱན། གདུ་བུ། དོ་ཤལ། སྐ་རགས། མུ་ཏིག་གི་སེན་མོ་དོ་དང་། སྐུ་སྟོད་ལ་ལྷ་རྫས་ཀྱི་གོས་ཀྱི་ན་བཟའ་དང་། སྐུ་སྨད་ལྷ་རྫས་ཀྱི་དར་གྱི་ཤམ་ཐབས་ཅན་ཞབས་རྡོ་རྗེའི་སྐྱིལ་མོ་

༄༅། །ཀྲུང་གིས་བཞུགས་པ། སྐུ་ལ་མཚན་བཟང་པོ་སུམ་ཅུ་སོ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པ། ཞི་བ་འོད་ཀྱི་རང་སྣང་གི་དཀྱིལ་འཁོར་ཆེན་པོའི་དབུས་ན་བཞུགས་
པའི་དཔྲལ་བར་ཨཱོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱ་ལས་པདྨ་དམར་པོ་ཨཱས་མཚན་པ། ཐུགས་ཀར་ཧཱུྃ་ལས་རྡོ་རྗེ་སྔོན་པོའི་ལྟེ་བར་ཧཱུྃ་གིས་མཚན་པ། ཐུགས་
ཀའི་དབུས་སུ་པད་དཀར་ཟླ་བའི་དཀྱིལ་འཁོར་གྱི་སྟེང་དུ་ཧྲཱི་ཡིག་དཀར་པོའི་མཐར་ཡི་གེ་དྲུག་པས་བསྐོར་བ་ལས་འོད་ཟེར་གྱི་ཚོགས་དཔག་ཏུ་མེད་པ་འཕྲོས། རང་བཞིན་ཆོས་ཀྱི་དབྱིངས་
དང་རི་བོ་པོ་ཏ་ལ་ནས་ཇོ་བོ་ཐུགས་རྗེ་ཆེན་པོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་པ་སྤྱན་དྲངས་བར་བསམ་ལ། མ་ལུས་སེམས་ཅན་ཀུན་གྱི་མགོན་གྱུར་ཅིང་། །
བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །བཅོམ་ལྡན་

བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་པ། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །ཁྱེད་བཞེས་འགྲོ་དོན་མཛད་དུས་འདི་ལགས་ན། །
དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །ཡོངས་དག་འཁོར་དང་བཅས་
ཏེ་གཤེགས་སུ་གསོལ། །ཨཱ་ལོ་ཀེ་ཤྭ་ར་ས་པ་རི་ཝཱ་ར་བཛྲ་ས་མཱ་ཛཿཛཿ པདྨ་ཀ་མ་ལཱ་ཡ་སྟྭཾ། ཨཱ་ལོ་ཀེ་ཤྭ་ར་ས་པ་རི་ཝཱ་ར་ཨགྷཾ། པཱདྱེཾ། པུཥྤེ། དྷུ་པེ། ཨཱ་ལོ་ཀེ གན་དྡྷེ། ནེེ་ཝི་དྱ།
ཤཔྟ་པྲ་ཏཱིཙྪ་ཡེ་སྭཱ་ཧཱ། ཞེས་མཆོད་པས་མཆོད་ནས། ཡེ་ཤེས་པ་དང་དམ་ཚིག་སེམས་དཔའ་གཉིས་སུ་མེད་པར་གྱུར་པར་བསམ་ལ། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པར་གྱུར། སླར་ཡང་ཐུགས་
ཀའི་སྔགས་ཕྲེང་ས་བོན་དང་བཅས་པ་ལས་འོད་ཟེར་འཕྲོས། དབང་ལྷ་འཁོར་བཅས་སྤྱན་དྲངས། པཉྩ་མ་ཏྲི་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱི་མཆོད་ནས། དེ་བཞིན་གཤེགས་པའི་ཚོགས་

༄༅། །རྣམས་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཇི་ལྟར་བལྟམས་པ་ཙམ་གྱི་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། །དེ་བཞིན་དག་གིས་དབང་བསྐུར་རོ། །ཨཱོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་དབང་བསྐུར་དྲི་མ་དག་ཆུ་ལྷག་མ་ཡར་ལུད་པ་ལས་རང་
གི་རིགས་ཀྱི་བདག་པོ་འོད་དཔག་མེད་ཀྱི་དབུ་བརྒྱན་པར་གྱུར། ཕྱག་སྟོང་འཁོར་ལོས་བསྒྱུར་བའི་རྒྱལ་པོ་སྟོང་། །སྤྱན་སྟོང་བསྐལ་བ་བཟང་པོའི་སངས་རྒྱས་སྟོང་། །གང་ལ་གང་འདུལ་
དེ་ལ་དེར་སྟོན་པའི། །བཙུན་པ་སྤྱན་རས་གཟིགས་ལ་ཕྱག་འཚལ་བསྟོད། །ཅེས་བསྟོད་པའི་མཐར། ཐུགས་ཀའི་ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས་པས། ཕྱི་སྣོད་གཞལ་
ཡས་ཁང་དང་ནང་བཅུད་སེམས་ཅན་རང་འདྲའི་ཐུགས་རྗེ་ཆེན་པོའི་སྐུར་དམིགས་བཞིན་པ་ནས། ཨཱོཾ་མ་ཎི་པདྨེ་ཧཱུྃ། ཞེས་བརྒྱ་སྟོང་དུ་བཟླས་པའི་མཐར། ཨཱོཾ་ལོ་ཀེ་ཤྭ་ར་ས་པ་རི་ཝཱ་ར་ཨགྷཾ་ནས་ཤཔྟའི་

བར་གྱི་མཆོད་བས་མ་ཆོད་ནས། བསྟོད་པ་ནི། ཤེས་བྱ་མ་ལུས་མཁྱེན་པའི་བཅོམ་ལྡན་འདས། །འགྲོ་བ་ཀུན་ལ་བུ་གཅིག་ལྟ་བུར་བརྩེ། །ལྷུན་གྲུབ་རྒྱུན་མི་ཆད་པའི་འཕྲིན་ལས་ཅན། །མགོན་པོ་
སྤྱན་རས་གཟིགས་ལ་ཕྱག་འཚལ་བསྟོད། །ཅེས་སྐུ་བསྐྱེད་རིམ་གྱི་གསལ་སྣང་ལ་ཐུགས་གཡོ་མེད་དུ་མཉམ་པར་གཞག་རྗེས། རྒྱུད་ལ་བྱིན་བརླབས་འཇུག་པ་བླ་མའི་རྣལ་འབྱོར་ནི། རང་ཉིད་ཇོ་བོ་ཐུགས་རྗེ་ཆེན་པོར་གསལ་བའི་སྤྱི་གཙུག་
ཏུ་རིན་ཆེན་སེང་ཁྲི་པདྨ་ཉི་ཟླའི་སྟེང་དུ། ངོ་བོ་དྲིན་ཅན་རྩ་བའི་བླ་མ་རྣམ་པ་རྡོ་རྗེ་འཆང་ཆེན་པོ་སྐུ་མདོག་སྔོ་སངས་ནམ་མཁའ་དྲི་མ་མེད་པའི་མདོག་ཅན་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་
བུ་ཐུགས་ཀར་བསྣོལ་ཐབས་སུ་འཛིན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། སྐུ་ལ་དར་དང་རིན་པོ་ཆེའི་རྒྱན་ཐམས་ཅད་ཀྱིས་རྒྱན་ཞིང་བཀླུབས་པ། རྒྱལ་བ་ལོངས་སྤྱོད་རྫོགས་པ་
སྐུའི་རྒྱན་ཆ་ལུགས་ཅན་ལ་རྩ་བརྒྱུད་ཀྱི་བླ་མ་རྣམས་དང་ཡི་དམ་རྒྱལ་བ་དཀྱིལ་འཁོར་གྱི་ལྷ་ཚོགས་གནས་གསུམ་མཁའ་འགྲོས་བསྐོར་བ་དང་བཅས་པའི་གཙོ་འཁོར་ཐམས་ཅད་ཀྱི་དཔྲལ་བར་

༄༅། །ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་རྣམས་ཀྱི་མཚན་པར་དམིགས་པའི་གནས་གསུམ་གྱི་ཡི་གེ་གསུམ་ལས་འོད་ཟེར་འཕྲོས། བསྒོམས་
པ་དང་འདྲ་བའི་ཡེ་ཤེས་པ་རྣམས་སྤྱན་དྲངས། ཛཿཧཱུྃ་བཾ་ཧོཿ ཞེས་བླ་མ་གཙོ་འཁོར་རྣམས་ལ་ཐིམ་པར་དམིགས་ལ། ཕྱི་ནང་སྣོད་བཅུད་ཐམས་ཅད་མཎ་ཌལ་དུ་འབུལ་བ་ནི། རྒྱས་པའམ་
མདོར་བསྡུས་ན། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །རི་རབ་གླིང་བཞི་ཉི་ཟླས་བརྒྱན་པ་འདི། །སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་རྣམ་དག་ཞིང་ལ་
སྤྱོད་པར་ཤོག །ཅེས་དང་ཡན་ལག་བདུན་པ་འབུལ་བ་ནི། ཕྱག་འཚལ་བ་དང་མཆོད་ཅིང་བཤགས་པ་དང་། །རྗེས་སུ་ཡི་རང་བསྐུལ་ཞིང་གསོལ་བ་ཡི། །དགེ་བ་ཅུང་ཟད་བདག་གིས་
ཅི་བསགས་པ། །ཐམས་ཅད་རྫོགས་པའི་བྱང་ཆུབ་ཆེན་པོར་བསྔོ། །དེ་རྗེས་གསོལ་བ་གདབ་བ་ནི། རྗེ་བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །ཆོས་རྗེ་སངས་རྒྱས་རིན་པོ་ཆེ་

ལ་གསོལ་བ་འདེབས་སོ། །བླ་མ་སངས་རྒྱས་ཆོས་ཀྱི་སྐུ་ལ་གསོལ་བ་འདེབས་སོ། །བླ་མ་རྒྱལ་བ་ལོངས་སྤྱོད་རྫོགས་པའི་སྐུ་ལ་གསོལ་བ་འདེབས་སོ། །བླ་མ་ཐུགས་རྗེ་སྤྲུལ་པའི་སྐུ་ལ་
གསོལ་བ་འདེབས་སོ། །བླ་མ་ངོ་བོ་ཉིད་ཀྱི་སྐུ་ལ་གསོལ་བ་འདེབས་སོ། །བདག་བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ། ལམ་
འཁྲུལ་པ་སེལ་བར་བྱིན་གྱིས་བརླབ་ཏུ་གསོལ། འཁྲུལ་པ་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། གཏུམ་མོ་སྒྱུ་ལུས་སུ་འབྱོངས་བར་བྱིན་གྱིས་བརླབ་ཏུ་གསོལ། འོད་གསལ་རྨི་
ལམ་དུ་ཟིན་པར་བྱིན་གྱིས་བརླབ་ཏུ་གསོལ། འཕོ་བ་གྲོང་འཇུག་ཏུ་འབྱོངས་བར་བྱིན་གྱིས་བརླབ་ཏུ་གསོལ། བདག་འཛིན་རྩད་ནས་ཆོད་པར་བྱིན་གྱིས་བརླབ་ཏུ་གསོལ། ཞེན་པ་ནང་ནས་ལོག་
པར་བྱིན་གྱིས་བརླབ་ཏུ་གསོལ། དགོས་མེད་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། རང་སྐྱོན་རང་གིས་རིག་པར་བྱིན་གྱིས་བརླབ་ཏུ་གསོལ། སྙིང་རྗེ་རྩོལ་མེད་སྐྱེ་བར་བྱིན་གྱིས་བརླབ་

༄༅། །ཏུ་གསོལ། དག་སྣང་ཕྱོགས་མེད་འཆར་བར་བྱིན་གྱིས་བརླབ་ཏུ་གསོལ། ཐབས་ཤེས་ཟུང་དུ་འབྲེལ་བར་བྱིན་གྱིས་བརླབ་ཏུ་གསོལ། དོན་གཉིས་ལྷུན་གྱི་གྲུབ་པར་བྱིན་
གྱིས་བརླབ་ཏུ་གསོལ། རང་སེམས་བླ་མར་འཆར་བར་བྱིན་གྱིས་བརླབ་ཏུ་གསོལ། ཚེ་གཅིག་སངས་རྒྱས་ཐོབ་པར་བྱིན་གྱིས་བརླབ་ཏུ་གསོལ། རྗེ་བཙུན་བླ་མ་རྣམས་བདག་ལ་དབང་བཞི་
བསྐུར་དུ་གསོལ། གནས་སྐབས་སྒྲིབ་བཞི་འདག་ཏུ་གསོལ། མཐར་ཐུག་སྐུ་བཞི་ཡེ་ཤེས་ལྔ་འགྲུབ་པར་མཛད་དུ་གསོལ། ཞེས་གསོལ་བ་དྲག་ཏུ་བཏབ་བས། བླ་མ་གཙོ་འཁོར་རྣམས་ཀྱི་དཔྲལ་བའི་ཨཱོཾ་ལས་
འོད་ཟེར་དཀར་པོའི་ཚོགས་དཔག་ཏུ་མེད་པ་བྱུང། ལུས་ཀྱི་ནང་ཐམས་ཅད་ལྟེམ་གྱི་གང་། བུམ་པའི་དབང་བསྐུར་བ་ཐོབ་ལུས་ཐ་མལ་སྣང་ཞེན་གྱི་དྲི་མ་ཐམས་ཅད་སྦྱངས། ལམ་བསྐྱེད་པའི་
རིམ་པ་བསྒོམ་པ་དང་། ལུས་སྐུ་རྡོ་རྗེ་སྤྲུལ་པའི་སྐུ་འགྲུབ་པའི་སྐལ་བ་དང་ལྡན་པར་བྱས་སོ། །བླ་མ་གཙོ་འཁོར་རྣམས་ཀྱི་མགྲིན་པའི་ཨཱཿལས་འོད་ཟེར་དམར་པོའི་ཚོགས་དཔག་ཏུ་མེད་པ་བྱུང་།

ལུས་ཀྱི་ནང་ཐམས་ཅད་ལྟེམ་གྱིས་གང་། གསང་བའི་དབང་བསྐུར་བ་ཐོབ། ངག་ཐ་མལ་སྣང་ཞེན་གྱི་དྲི་མ་ཐམས་ཅད་སྦྱངས། ལམ་གཏུམ་མོའི་རྣལ་འབྱོར་བསྒོམ་པ་དང་། ངག་ལོངས་སྤྱོད་རྫོགས་པའི་
སྐུ་འགྲུབ་པའི་སྐལ་བ་དང་ལྡན་པར་བྱས་སོ། །བླ་མ་གཙོ་འཁོར་དེ་ཐམས་ཅད་ཀྱི་ཐུགས་ཀའི་ཧཱུྃ་གི་རྣམ་པ་ཅན་གྱི་ཚོགས་དཔག་ཏུ་མེད་བ་བྱུང་། ལུས་ཀྱི་ནང་ཐམས་ཅད་ལྟེམ་གྱི་གང་ཤེས་
རབ་ཡེ་ཤེས་ཀྱི་དབང་བསྐུར་བ་ཐོབ་ཡིད་ཐ་མལ་གྱི་སྣང་ཞེན་ཐམས་ཅད་དང་བྲལ་ཞིང་། ལམ་འོད་གསལ་བསྒོམ་པ་དང་། སེམས་ཆོས་ཀྱི་སྐུ་མངོན་སུམ་དུ་འགྲུབ་པའི་སྐལ་བ་དང་ལྡན་པར་
བྱས་སོ། །བླ་མ་གཙོ་འཁོར་ཐམས་ཅད་འོད་དང་འོད་ཟེར་གྱི་རྣམ་པར་ལྟེམས་སེ་ཞུ་རང་ཉིད་ཐུགས་རྗེ་ཆེན་པོར་གསལ་བ་ལ་ཐིམ་པས། བླ་མ་གཙོ་འཁོར་ཐམས་ཅད་ཀྱི་སྐུ་གསུང་ཐུགས་
དང་རང་གི་ལུས་ངག་ཡིད་གསུམ་དབྱེར་མི་ཕྱེད་པར་གྱུར་ཏེ། དབང་བཞི་པ་ཚིག་དབང་རིན་པོ་ཆེ་ཐོབ། ལམ་ཟུང་འཇུག་གི་རིམ་པ་བསྒོམ་པ་དང་། འབྲས་བུ་ངོ་བོ་ཉིད་སྐུ་འགྲུབ་པའི་སྐལ་

༄༅། །བ་དང་ལྡན་པར་བྱས་སོ། །དེའི་ངང་ནས་རང་སེམས་བླ་མའི་མཚན་ཉིད་དོན་གྱི་ངོ་བོ་ལ་མཉམ་པར་འཇོག་པ་སྟེ། བླ་མེད་ཀྱི་རྒྱུད་ལས་ཀྱང་། དངོས་པོ་མེད་ལ་བསྒོམ་པ་མེད། །
བསྒོམ་པར་བྱ་བ་བསྒོམ་པ་མིན། །ཇི་ལྟར་དངོས་པོ་དངོས་མེད་པར། །བསྒོམ་པ་དམིགས་སུ་མེད་པའོ། །ཞེས་མེད་དགག་སྟོང་པའི་ཆ་བློས་དཔྱད་པའི་ཡིད་སྒོམ་ཐམས་ཅད་དང་བྲལ་བ། ཡོད་
པར་བསྒོམས་ན་བཅོས་མ། མེད་པར་བསྒོམས་ན་བཅོས་མ། ཡོད་མིན་མེད་མིན་ལ་སོགས་པའི་དབུས་སུ་བསྒོམ་པའང་བཅོས་མ་སྟེ། ཡིད་བྱེད་བཅོས་མའི་སྐྱོན་ཐམས་ཅད་དང་བྲལ་བའི་ངང་གཞག་
སྟོང་གསལ་གྱི་རིག་པ་འདི་ཞེས་བློའི་ཡུལ་དུ་བྱས་པའི་བསྒོམ་རྒྱུ་མེད་པ་ལ། གཤིས་བབས་ཀྱིས་མ་ཡེངས་ཙམ་ལས་ཆེད་གཉེར་གྱི་བཅོས་ནས་གཅིག་ཏུ་བསྒྲིམས་པ་མ་ཡིན་པའི་མཉམ་པར་
འཇོག་པ་སྟེ། དབེ་སེམས་ཉིད་ངལ་བསོ་ལས་ཀྱང་། སེམས་ཀྱི་ངོ་བོ་ནི། བཙལ་བས་མི་བརྙེད་བལྟས་པས་མཐོང་བ་མེད། །ཁ་དོག་དབྱིབས་མེད་ངོ་བོ་ངོས་གཟུང་མེད། །འདི་ཞེས་མི་མཚོན་བསམ་ཡུལ་འདས་

པའི་སེམས། །ཞེས་དང་། ཡང་དེ་ཉིད་ལས། མ་བརྟགས་ཉམས་དགའ་བརྟགས་ན་ངོས་གཟུང་མེད། །ཤིན་ཏུ་བརྟགས་ན་སྨྲ་བསམ་བརྗོད་ལས་འདས། །ཞེས་གསུངས་བས། ད་ལྟར་གྱི་སེམས་འདས་
མ་འོངས་ད་ལྟར་གྱི་མདངས་ཙམ་འགག་པ་མེད་པ་ལ། ངོ་རང་ཐོག་ཏུ་བཞག་ནས་ཉམས་ལེན་བྱས་པས། མཉམ་པར་བཞག་པའི་རང་བཞིན། སང་སང་བ་འདྲ་བ་ལ་འདི་ཞེས་ཚོགས་དྲུག་གི་
སྣང་ཡུལ་དུ་གྲུབ་པ་མེད་ཀྱང་སལ་སལ་བ་འདྲ་བ། དཔེ་གང་གི་ཀྱང་མི་མཚོན་པ། བརྗོད་པ་གང་གི་ཡང་ཐོག་ལ་མི་འཕེབས་པའི་བློ་འདས་ཆེན་པོ། གཉེན་པོ་དང་རྩོལ་བས་མ་བསླད་པ། ཐ་
མལ་ཡེངས་མ་ལམ་དུ་མ་ལུས་པ། ད་ལྟར་གྱི་སེམས་ཉིད་གཤིས་ཐོག་ཉིད་ལ་མཉམ་པར་འཇོག་པ་ལས་གཞན་ཡོད་པ་མ་ཡིན་ཏེ། རྗེ་བཙུན་ཏེ་ལོ་བས་ཀྱང་། སེམས་ནི་ནམ་མཁའི་དཀྱིལ་ལྟར་བསམ་
ཡུལ་འདས། །དེ་ལ་བཏང་བཞག་མེད་པར་གློད་ལ་བཞོག །སེམས་ལ་གཏད་སོ་མེད་ན་ཕྱག་ཆེན་ཡིན། །དེ་ལ་གོམས་པས་བླ་མེད་བྱང་ཆུབ་ཐོབ། །ཅེས་དང་། རྒྱལ་བ་གླིང་གིས་ཀྱང་། སེམས་ཇི་བཞིན་བཞག་

༄༅། །པ་མ་ལགས་པ། །གཉེན་པོས་བཅོས་སུ་མི་གདའ་འོ། །ཞེས་གསུངས་པའི་དོན་རྣམས་ཐུགས་ཡུལ་དུ་ངེས་པར་བྱས་ནས། གནས་སྐབས་ལེགས་ཉེས་ཚོགས་དྲུག་གི་ཡུལ་
སྣང་ཅི་ཤར་ནའང་དེ་ཀ་རང་གི་ངོ་ཐོག་བབས་ཀྱིས་རང་གནས་སུ་བཞག་པས། སྣང་ཚའི་ངོ་བོ་ལ་ཅི་སྣང་རུང་། འཛིན་ཆའི་ངོ་བོ་ལ་བདེན་ཞེན་དང་བྲལ་བ་ཞིག་བྱུང་ཚེ། སྣང་བའི་རང་བཞིན་
ཀླུ སྟོང་ཉིད་ལས་མི་འདའ་བ། སྟོང་པའི་རང་མདངས་སྣང་བར་གསལ་བ་ཞིག་ཡིན། སྣང་བའི་དུས་ན་སྟོང་པར་སང་ངེ་བ། སྟོང་པའི་དུས་ན་སྣང་བར་ལམ་མེ་བ། སྣང་སྲིད་ཕྱག་རྒྱ་ཆེན་པོ་སྣང་སྟོང་
དབྱེར་མེད་ཅེས་བྱ་བ་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པའི་སྙིང་པོ། རིག་འཛིན་གྲུབ་ཐོབ་གོང་མ་རྣམས་དང་བཀའ་བརྒྱུད་རིན་པོ་ཆེའི་དགོངས་པའི་གཏད་སོ་མཐིལ་ཕྱིན་པ་
ཡིན་ཏེ། གྲུབ་ཆེན་ཏེ་ལོ་ཞབས་ཀྱིས་ཀྱང་། སྣང་བས་མི་འཆིང་ཞེན་པས་འཆིང་། །ཞེས་གསུངས་པས། ཟུང་འཇུག་ཉམས་ལེན་གྱི་གནད་ཁོ་ན་མ་གཏོགས་སྟོང་པ་ཁོ་ན་བསྒོམས་པས་གྲོལ་བ་མ་ཡིན་ཏེ།

དཀོན་བརྩེགས་ཀྱི་འོད་སྲུང་གིས་ཞུས་པའི་མདོ་ལས། དེ་བཞིན་ལྟ་བ་འཐེས་པོར་གནས་པ་ལས། །དབྱུང་བའི་མཆོག་ནི་སྟོང་པ་ཉིད་ཡིན་ཏེ། །གང་ཞིག་སྟོང་པ་ཁོ་ན་ལྟ་གྱུར་པ། །དེ་ནི་གསོར་མི་རུང་
ཞེས་རྒྱལ་བས་གསུངས། །ཞེས་དང་། དབུ་མ་རྩ་ཤེས་ལས། རྒྱལ་བ་རྣམས་ཀྱི་སྟོང་ཉིད་ནི། །ལྟ་ཀུན་ངེས་པར་འབྱིན་པར་གསུངས། །གང་ཞིག་སྟོང་པ་ཉིད་ལྟ་བ། །དེ་དག་གསོར་མི་རུང་
བ་ཡིན། །ཞེས་སྤྱོད་འཇུག་ལས་ཀྱང་། སྟོང་ཉིད་བགས་ཆགས་གོམས་པ་ཡིས། །དངོས་པོའི་བག་ཆགས་སྤོང་འགྱུར་ཞིང་། །ཅི་ཡང་མེད་ཅེས་གོམས་པས་ནི། །ཕྱི་ནས་དེ་ཡང་སྤོང་བར་འགྱུར། །
ཞེས་གསུངས་པའི་དོན་རྣམས་ནི། འཁོར་འདས་ཀྱི་ཆོས་ཐམས་ཅད་ཀྱི་རང་བཞིན་དོན་དམ་པའི་སྟོང་ཉིད་ཀྱི་ངོ་བོར་བཞུགས་པ་ཡིན་གྱི། བློས་བྱས་ཀྱི་སྟོང་པ་དང་། བརྟགས་ཤིང་
དཔྱད་པའི་མེད་དགག་གི་ཆ་ལ་བསྒོམ་པར་བྱེད་པ་ནི་རེ་ཞིག་དངོས་འཛིན་ཞེན་པ་ལོག་པ་ཙམ་གྱིས་དོན་གྱི་གནས་ལུགས་ཀྱི་བཞུགས་ཚུལ་ལས་ཕྱིར་ཕྱོགས་པ་ཉིད་ཡིན་པས་བློ་གྲོས་དང་

༄༅། །ལྡན་པ་རྣམས་ཀྱི་ནན་གྱི་བསླབ་པར་བྱ་བའི་གནས་སོ། །དེ་ལྟར་ཕྱག་རྒྱ་ཆེན་པོ་ལྔ་ལྡན་གྱི་སྒོ་ནས་སྔོན་འགྲོ་དངོས་གཞི་ལམ་བསྐྱེད་རྫོགས་ཆ་ལག་དང་བཅས་པ་ཉམས་སུ་
བླངས་པའི་དགེ་བའི་རྩ་བ་འདི་ཉིད་དང་། དུས་གསུམ་དུ་བསགས་པའི་དགེ་བའི་རྩ་བ་ཇི་སྙེད་ཡོད་པ་རྣམས་གཅིག་ཏུ་སྡོམས་ཏེ། འཁོར་གསུམ་ཡོངས་དག་གི་བསྔོ་བར་བྱ་བ་གལ་ཆེ་སྟེ།
འཕགས་མཆོག་ཀླུ་སྒྲུབ་ཞབས་ཀྱི་རིག་པ་དྲུག་ཅུ་བ་ལས་གསུངས་པ་ལྟར། དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་རྫོགས་ཏེ། །བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་པོ་ཐོབ་
པར་ཤོག །ཅེས་བདག་དོན་དུ་ཆོས་སྐུ་དང་གཞན་དོན་དུ་གཟུགས་སྐུ་གཉིས་ཀྱིས་འགྲོ་བ་སེམས་ཅན་གྱི་དོན་བྱེད་པ་ནི་ཡོངས་སུ་བསྔོ་བ་ཆེན་པོ་སྟེ། རྗེས་ཀྱི་བྱ་བ་མཐའ་དག་རྫོགས་པར་
བསྟན་པ་ཉིད་དེ། ལྔ་ལྡན་གྱི་རྡོ་རྗེའི་ཚིག་རྐང་ཉམས་ལེན་གྱི་གནད་ལམ་ཁྲིད་ཇི་ལྟ་བ་བཞིན་ཟིན་བྲིས་སུ་བཏབ་ནས་ཕུལ་བས་རྣམ་པ་ཀུན་ཏུ་དགེ་བར་གྱུར་ཅིག མངྒ་ལོ། །ཞེས་ཕྱག་རྒྱ་ཆེན་

བོ་ལྔ་ལྡན་གྱི་གནད་ཉེ་བར་བསྡུས་པ་འདི་ནི་དད་པ་དང་དམ་ཚིག་གི་རྣལ་འབྱོར་གྱི་ཡོངས་སུ་ཕྱུག་པ་གཉིས་དཔོན་པ་རིན་པོ་ཆེ་དཔལ་ཆེན་རྒྱལ་མོའི་རྒྱུན་གྱི་ཐུགས་དམ་དུ་ཕུལ་བ་ཕྱོགས་དུས་ཐམས་ཅད་དུ་དགེ་བར་གྱུར་ཅིག། །།

༄༅། །བདེ་སྟོང་ཕྱག་རྒྱ་ཆེན་པོའི་དྲིན་ལན་དོན་གསལ་ཞེས་བྱ་བ་བཞུགས་སོ། །

༄༅། །གང་ཞིག་འདི་ནི་ཚིག་ཏུ་བརྗོད་པའི་ཚེ། །ཐམས་ཅད་མཁྱེན་པའང་གཅིག་གིས་འཕོངས་གྱུར་པ། །བརྗོད་པ་དང་བྲལ་འགྲོ་ལ་རྟག་ཏུ་ཤར། །འགྱུར་མེད་བདེ་ཆེན་རྟག་ཏུ་རྒྱལ་གྱུར་ཅིག །
རྡོ་རྗེ་ཐེག་པའི་མྱུར་ལམ་གྱི། །མི་འགྱུར་བདེ་བ་སྐད་པ་དེ། །གླེང་བ་མང་སྟེ་ཤེས་པ་དཀོན། །ཚུལ་གཞིན་སྨྲ་ན་འདི་ལྟར་ལགས། །འཛག་བདེའི་བདེ་བ་མ་ཡིན་ཞིང་། །འཕོ་མེད་ངེས་པའི་བདེ་བ་དེ། །ཟག་
བཅས་བདེ་བར་དཔེར་མཚོན་པའི། །སེམས་ཉིད་ཆོས་དབྱིངས་ཡེ་དག་ལ། །རང་རྩལ་འདོད་ཆགས་ཆེན་པོར་ཤར། །འཛིན་བཅས་དགའ་བ་མ་ལགས་པའི། །བདེ་བ་སྟོང་པར་ངེས་པ་དང་། །སྟོང་
པས་བདེ་བ་འདྲེན་ནུས་པའི། །གཉིས་མེད་ལྷན་སྐྱེས་ཕྲ་མོ་འདི། །ཀུན་གྱི་རྟོགས་པར་དགའ་བ་ཡིན། །འདོད་ཆགས་གདོད་ནས་ཡེ་གྲོལ་སྟེ། །གཉེན་པོ་ལོ་གསུམ་རྟེན་ཅི་འཚལ། །ཐབས་
ཤེས་སྣང་སྟོང་ལྷ་སྐུའི་ངང་། །ཐབས་ཆེན་གསང་བའི་རྡོ་རྗེ་ཡིས། །ཆུ་སྐྱེས་པདྨོར་བསྣུན་པ་ལས། །ཇུ་ཏི་བྱང་ཆུབ་རྒྱུན་ལམ་དུ། །སྲོག་རྩོལ་རླུང་གི་རྟ་ཕོ་རྒྱུག །ལྷན་སྐྱེས་དགའ་བ་ཆེན་པོར་རོལ། །

༄༅། །རང་ལུས་ཞི་ཁྲོའི་གཞལ་ཡས་ན། །བདེ་ཆེན་ཡེ་ཤེས་དཔའ་བོ་དང་། །ལྷན་སྐྱེས་སྟོང་པའི་དཔའ་མོ་གཉིས། །གཉིས་སུ་མེད་པའི་ཞལ་འཇལ་བྱེད། །སླར་ཡང་མཚན་ལྡན་
གསང་བ་ཡིས། །བདེ་ཆེན་ཆོས་འབྱུང་གཞལ་ཡས་ནང་། །རང་ཉིད་ཡི་དམ་གང་བྱེད་ལ། །འཁོར་ཚོགས་ཞི་ཁྲོ་མ་ལུས་ཚོགས། །བདེ་བའི་རང་གཟུགས་སྐུར་གསལ་བའི། །བཟློག་འགྲེམ་མི་བྱ་
ཏྟིམཉམ་བཞག་ངང་། །བདེ་ཆེན་རྒྱས་པའི་བྱང་སེམས་ཕུལ། །ཞི་ཁྲོའི་ཚོགས་ཀུན་ཐུགས་བརྒྱུད་བལྟམས། །མཆོད་པ་ཀུན་མཆོག་མཉམ་ཉིད་ངང་། །གཞན་ལ་ཅུང་ཟད་ཡོད་མོད་ཀྱང་། །གསལ་བ་འདི་
འདྲ་དཀོན་པ་ཡིན། །གང་ཤར་རང་སེམས་མ་ལུས་པ། །བདེ་ཆེན་རྒྱུན་ཆད་མེད་པ་ལ། །ཡུལ་དང་ཡུལ་ཅན་གཉིས་མེད་ན། །ཟབ་ལམ་ཚད་ཏུ་འཁྱོལ་བ་ཡིན། །འགྱུར་མེད་བདེ་བ་ཆེན་པོ་སྟེ། །
སྣང་སྲིད་བདེ་བར་ཤར་བའི་ཕྱིར། །རྩོལ་མེད་རྡུ་ཏིའི་ནང་ཤར་འཚལ། །བདེ་རྩལ་སྣང་ཡང་བདེ་ཆེན་མིན། །འདི་ལ་གཡོལ་ཆུང་མ་གནང་བར། །ཡང་ཡང་ལེགས་པར་བརྟགས་བྱས་ནས། །

ཡིན་མིན་གསུང་ལེན་གནང་བ་ཞུ། །ཤུ་ལྷམ། པྲཛྙ་རསྨིས་སྦྱར།

༄༅། །རྡོ་རྗེ་སེམས་དཔའ་ལྷན་སྐྱེས་ཡབ་ཡུམ་གྱི་སྒོ་ནས་སྣ་རྩེ་གསུམ་གྱི་གདམས་པ་ཉམས་སུ་བླང་བ་བཞུགས་སོ། །

༄༅། །རྩ་བ་གསུམ་གྱི་ལྷ་ལ་ཕྱག་འཚལ་ལོ། །འདིར་རྣལ་འབྱོར་ཆེན་པོའི་རྒྱུད་ལས། ཐོག་མཐའ་མེད་པའི་སེམས་དཔའ་ནི། རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་
ཀུན་བདག་ཉིད། །རྡོ་རྗེ་སྙེམས་མའི་བདག་པོ་མཆོག །ཅེས་གསུངས་པའི་གཞུང་ལ་བརྟེན་ནས། རྡོ་རྗེ་སེམས་དཔའ་ལྷན་སྐྱེས་ཡབ་ཡུམ་གྱི་སྒོ་ནས་བསྐྱེད་རྫོགས་སྣ་རྩེ་གསུམ་གྱི་གདམས་
པ་ཉམས་སུ་ལེན་པ་ནི། རྒྱས་པར་འདོད་ན་སྔོན་འགྲོ་བཞི་སྦྱོར་གྱི་ཚུལ་དུ་ཉམས་སུ་ལེན་ཞིང་། མདོར་བསྡུ་ན་འདི་ལྟར་ཉམས་སུ་ལེན་པར་བྱ་སྟེ། རང་གི་མདུན་གྱི་ནམ་མཁའི་ཐད་དུ།
འཇའ་འོད་འཁྱིལ་བའི་གུར་ཁང་གི་དབུས་སུ་དཔལ་ཀུན་ཏུ་བཟང་པོ་ཡབ་ཡུམ་ལ་སྐྱབས་ཡུལ་གྱི་བླ་མ་ཡི་དམ། དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་རྣམས་སྤྲིན་གྱི་ཕུང་པོ་བཏིབས་

༄༅། །བ་ལྟར་དུ་བཞུགས་པ་ལ། གདུང་བའི་མོས་གུས་ཆེན་པོའི་ངང་ནས། བདག་དང་བདག་ག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། བར་དུ་གཅོད་
པའི་རྐྱེན། ལོག་འདྲེན་བདུད་དང་བདུད་ཀྱི་དཀྱིལ་འཁོར་གྱིས་གཙོ་བྱས་མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་
མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །ཕྱོགས་བཅུ་དུས་གསུམ་གྱི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་
པའི་ཆོས་རྣམས་ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་ཞིང་རྫུ་འཕྲུལ་

གྱི་ཞབས་དང་ལྡན་པ་རྣམས་ལ་སྐྱབས་སུ་མཆིའོ། །དེ་ལྟར་སྐྱབས་སུ་སོང་བའི་དགེ་བའི་རྩ་བ་ལ་བརྟེན་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་
བསྔལ་དང་སྡུག་བསྔལ་གྱི་རྐྱེན་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག །སེམས་ཅན་ཐམས་ཅད་རྒྱུ་ཉེ་རིང་ཆགས་སྡང་གཉིས་དང་བྲལ་བའི་
གཏང་སྙོམས་ཆེན་པོ་ལ་ཡུན་རིང་དུ་གནས་པར་གྱུར་ཅིག །བདག་གི་སྣ་རྩེ་གསུམ་གྱི་དོན་ཉམས་སུ་བླངས་བ་ལ་བརྟེན་ནས། སེམས་ཅན་ཐམས་ཅད་ཀྱི་དོན་དུ་ཅི་ནས་ཀྱང་སངས་རྒྱས་ཀྱི་
གོ་འཕངས་རིན་པོ་ཆེ་ཐོབ་པར་བགྱིའོ། །ཞེས་པའི་ངང་ནས་རང་སྣང་གི་གཏད་ཡུལ་ལ་མཉམ་པར་གཞག་རྗེས་མཉམ་གཞག་དེ་ཉིད་ཀྱི་ངང་ནས་རང་སྣང་ལྷུན་གྱིས་གྲུབ་པའི་གཞལ་
ཡས་ཁང་འཇའ་འོད་འཁྱིལ་བའི་གུར་གང་གི་དབུས་སུ་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ། རང་ཉིད་སྐད་ཅིག་གི་རྡོ་རྗེ་སེམས་དཔའ་སྐུ་མདོག་དཀར་པོ་ཆུ་ཤེལ་ལྟར་དྭངས་ཤིང་

༄༅། །རྟོག་པ་ཐམས་ཅད་དང་བྲལ་བ། ཞབས་རྡོ་རྗེ་སྐྱིལ་མོ་ཀྲུང་དུ་བཞུགས་པ། ཕྱག་གཡས་རྡོ་རྗེ་རྩེ་ལྔ་བ་ཡུམ་དང་སྙོམས་པར་ཞུགས་པའི་ཐུགས་ཀར་གཏོད་ཚུལ་དང་གཡོན་པ་དྲིལ་
བུ་དཀུར་བརྟེན་པ། དབུ་སྐྲ་རལ་པ་ཐོར་ཚུགས་སུ་བཅིངས་ཤིང་། རིན་པོ་ཚེའི་དབུ་རྒྱན། སྙན་རྒྱན། མགུལ་རྒྱན། མུ་ཏིག་གི་སེན་མོ་དོ་དང་དོ་ཤལ་འཕྱང་བ། སྐུ་སྟོད་ལྷ་རྫས་ཀྱི་གོས་ཀྱི་སྟོད་
གཡོགས་དང་། སྐུ་སྨད་ལྷ་རྫས་དར་གྱི་ཤམ་ཐབས་ཅན། སྐུ་ལ་མཚན་བཟང་པོ་སུམ་ཅུ་རྩ་གཉིས་ཀྱིས་བརྒྱན་ཞིང་། དཔེ་བྱད་བཟང་པོ་བརྒྱད་བཅུའི་སྤྲས་པ། དེའི་པང་དུ་ཡུམ་སྙེམ་མ་དཀར་
མོ་གྲི་ཐོད་འཛིན་པས་ཡབ་ཀྱི་མགུལ་ནས་འཁྱུད་ཅིང་། ཞབས་གཉིས་པདྨའི་འདུག་སྟངས་ཀྱིས་ཡབ་ཀྱི་རྐེད་ལ་འཁྲིལ་བ། སྐུ་སྨད་རུས་པ་དང་རིན་པོ་ཆེའི་བརྒྱན་ཆ་ཅུང་ཟད་འཁྲོལ་བ། ཡབ་
ཡུམ་གཉིས་ཀའི་དཔྲལ་བར་ཨཱོཾ་ལས་འཁོར་ལོ་དཀར་པོ་ཨཱོཾ་གྱིས་མཚན་པ། མགྲིན་པར་ཨཱཿལས་པདྨ་དམར་པོ་ཨཱཿས་མཚན་པ། ཐུགས་ཀར་ཧཱུྃ་ལས་རྡོ་རྗེ་སྔོན་པོའི་ལྟེ་བར་ཧཱུྃ་གིས་

མཚན་པ། ཡབ་ཡུམ་གཉིས་ཀའི་ཐུགས་ཀའི་དབུས་སུ་པད་དཀར་ཟླ་བའི་དཀྱིལ་འཁོར་གྱི་དབུས་སུ་ཡི་གེ་ཧཱུྃ་དཀར་པོ། དེའི་མཐར། ཨོཾ་བཛྲ་ས་ཏྭ་ཧཱུྃ་དང་ཡི་གེ་བརྒྱ་པས་བསྐོར་བ་
ལས་འོད་ཟེར་འཕྲོས། བསྒོམ་པ་དང་འདྲ་བའི་ཡེ་ཤེས་པ་ཕྱོགས་བཅུའི་སངས་རྒྱས་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་སྤྱན་དྲངས། ཛཿཧཱུྃ་བཾ་ཧོ་གཉིས་སུ་མེད་པར་
ཐིམ་པར་གྱུར། སླར་ཡང་ཐུགས་ཀའི་ས་བོན་གྱི་འོད་ཟེར་གྱིས་དབང་ལྷ་འཁོར་བཅས་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨ་བྷི་ཥ་ག་ཏ་ས་མ་ཡ་ཤྲཱི་ཧཱུྃ། ཞེས་དབང་བསྐུར་དྲི་མ་དག་ཆུའི་
ལྷག་མ་ཡར་ལུས་པ་ལས་ཡབ་ཡུམ་གཉིས་ཀར་རྡོ་རྗེ་འཆང་ཆེན་པོས་དབུ་བརྒྱན་པར་གྱུར། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། །ཀུན་ཏུ་བཟང་པོ་ཀུན་
བདག་ཉིད། །རྡོ་རྗེ་སྙེམས་མའི་བདག་པོ་མཆོག །དཔལ་མཆོག་དང་པོ་ལ་ཕྱག་འཚལ། །ཅེས་བསྟོད་པའི་མཐར། ལུས་ཐ་མལ་གྱི་སྣང་ཞེན་དང་བྲལ་བའི་ངང་ནས། ཚོགས་དྲུག་གི་ཡུལ་

༄༅། །སྣང་ཅི་ཤར་ཡང་སྣང་ལ་འཛིན་མེད་ཀྱི་ངང་ནས་བཟླས་པ་ཡང་ཅུང་ཟད་བྱ་བ་དང་། དེ་རྗེས་སྙིང་གའི་སྣ་རྩེར་སྔགས་ཀྱི་ཐིག་ལེ་བསྒོམ་པ་ནི། ཧཱུྃ་ཡིག་དངུལ་ཆུའི་མདོག་ཅན་
དྭངས་ཤིང་གསལ་བ་ཉིད་མཉམ་གཞག་གི་རང་སྣང་ཐིག་ལེའི་ཧཱུྃ་ཡིག་ཏུ་སྣང་བ་ཙམ་མ་འགགས་ཤིང་། དེ་ཉིད་ལ་མཉམ་པར་བབས་ཀྱི་གཞག་པས། ཀུན་ཁྱབ་གདལ་བ་ཆེན་པོ་མིང་འདོགས་
དང་ཡིད་བྱེད་ཀྱི་ཡུལ་ལས་འདས་པ། འདི་ཞེས་གང་གིས་ཀྱང་མཚོན་དུ་མེད་པའི་ངོ་བོ་ལ། ཆེད་དུ་གཉེར་ནས་བསྒོམ་པ་མ་ཡིན་པ། ཐ་མལ་ཡེངས་མ་ལམ་དུ་མ་སོང་བའི་རང་བབས་བློ་བྲལ་གྱི་
ངང་ལ་མཉམ་པར་འཇོག་ཅིང་། བྱིང་རྨུགས་འཐིབས་པ་ལ་སོགས་པ་བྱུང་ཚེ་ཕྱིའི་ཡུལ་སྣང་དང་བསྲེས་ནས་མཉམ་པར་འཇོག་པའོ། །གོང་གི་སྣ་རྩེར་འོད་ཀྱི་ཐིག་ལེ་ལ་བརྟེན་ནས་སྣང་བ་བཞི་
ཉམས་སུ་ལེན་པ་དང་། དེ་གཉིས་ཀྱི་གེགས་སེལ་ཞིང་བོགས་འདོན་པ་ལ། གསང་བའི་སྣ་རྩེར་རྫས་ཀྱི་ཐིག་ལེ་བསྒོམ་པ་ནི། ཆུ་སྐྱེས་ཀྱི་དབུས་སུ་བསྲུབ་སྦྱོར་གྱི་སྦྱོར་བ་ལ་བརྟེན་ནས་བདེ་

ཆེན་ལྷན་ཅིག་སྐྱེས་པའི་ཡེ་ཤེས་ཉམས་སུ་ལེན་པའོ། །དེ་ལྟར་སྣ་རྩེ་གསུམ་གྱི་གདམས་པ་ཉམས་སུ་བླངས་བ་ལ་བརྟེན་ནས་མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད་མ་
བསྒྲལ་བ་རྣམས་བསྒྲལ་བ་དང་། མ་གྲོལ་བ་རྣམས་བསྒྲོལ་བ་དང་། དབུགས་མ་ཕྱིན་པ་རྣམས་དབུགས་དབྱུང་དང་། སེམས་ཅན་མྱ་ངན་ལས་མི་འདའ་བ་རྣམས་ཡོངས་སུ་མྱ་ངན་ལས་འདའ་
བའི་གོ་འཕང་མཆོག་དམ་པ་ཐོབ་པར་གྱུར་ཅིག ཅེས་དང་། དགེ་བ་འདི་ཡི་སྐྱེ་བོ་ཀུན་སོགས་དང་། ཆོས་ཉིད་ཀྱི་བདེན་སྟོབས་བརྗོད་པ་ནི། དཀོན་མཆོག་གསུམ་གྱི་བདེན་པ་དང། སངས་
རྒྱས་བྱང་ཆུབ་སེམས་དཔའ་རྣམས་ཀྱི་བྱིན་གྱིས་བརླབས་པ་དང་། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང་། ཆོས་ཀྱི་དབྱིངས་རྣམ་པར་དག་ཅིང་བསམ་གྱི་མི་ཁྱབ་པའི་
གྲུབ་པར་གྱུར་ཅིག ཅེས་པ་འདི་ཡང་། ས་སྐྱོང་མིའི་དབང་བོ་བསོད་ནམས་དར་རྒྱས་ཀྱི་བཀའི་གནང་བས་བསྐུལ་བ་ལས། ཐུགས་དམ་ཉམས་བཞེས་ཀྱི་ཚུལ་དུ། བྲཛྙཱརསྨིས་འདུན་ས་ཆེན་པོ་བདེ་སྐྱིད་གླིང་གི་སྐྱེ་ཚལ་དུ་ཉེ་བར་སྦྱར་བའོ །དགེའོ། །དགེའོ །དགེའོ། །

༄༅། །དཔལ་རྡོ་རྗེ་སེམས་དཔའ་བརྟེན་པའི་དབེན་པ་གསུམ་གྱི་ལམ་གྱི་རིམ་པ་བཞུགས་སོ། །

༄༅། །གུ་རུ་དེ་ཝ་བཛྲ་ས་ཏྭ་སརྦ་སིདྡྷི་ཧཱུཾ། ལྷ་དབང་དབང་པོའི་དགྲ་དང་པད་དཀར་མིག །མིག་གསུམ་པས་མཆོད་མཆོད་སྦྱིན་བརྒྱ་པའི་ལྷ། །ལྷ་ཡི་བླ་མ་མ་ལུས་འགྲོ་བ་ཀུན། །
ཀུན་མཁྱེན་མཁྱེན་པའི་དཔལ་གྱིས་འགྲོ་ཀུན་སྐྱོངས། །དཔལ་ལྡན་དང་པོའི་མགོན་པོའི་རྒྱུད་ཆེན་ལས། །ལེགས་པར་བཤད་པའི་རྡོ་རྗེ་སེམས་དཔའི་དོན། །ཇི་བཞིན་མ་ནོར་དབེན་པ་
གསུམ་གྱི་ལམ། །འདིར་ནི་ཉེ་བར་བསྡུས་ཏེ་སྤྲོ་བར་བྱ། །དེ་ཡང་གང་ཞིག་བློ་གྲོས་དང་ལྡན་པ་རྣམས་ཀྱིས། འདིར་ཚེ་གཅིག་གི་བྱང་ཆུབ་སྒྲུབ་པར་བྱེད་པ་ལ། ཉེ་རྒྱུའི་ལམ་བསྐྱེད་པའི་རིམ་པ་
ལ་ལེགས་པར་གནས་པའི་གང་ཟག་གི་རྫོགས་པའི་རྣལ་འབྱོར་དང་ཟུང་དུ་འཇུག་པའི་སྒོ་ནས་ཉམས་སུ་ལེན་པར་བྱ་བ་ནི། དོན་གྱི་གཉེར་བྱ་ཁོ་ན་ཡིན་པའི་ཕྱིར་དེ་གཞི་དུས་ཀྱི་རྡོ་རྗེ་སེམས་

༄༅། །དཔའ་སྨྲ་མཁས་ཚིག་གི་ནད་ཡམས་ཙམ་མ་ཡིན་པ། དོན་རང་ཐོག་ཏུ་ངེས་པར་འབྱོར་བའི་གནས་ལུགས་ལྷན་ཅིག་སྐྱེས་པའི་ཡེ་ཤེས་འཁོར་བ་དང་མྱ་ངན་ལས་འདས་པའི་རང་
བཞིན་ཉིད་དབྱེར་མི་ཕྱེད་ཅིང་རོ་གཅིག་ཏུ་བཞུགས་པའི་གདོད་མའི་མགོན་པོ་ཉིད་དང་ལམ་གྱི་ལྷན་ཅིག་སྐྱེས་པ་རིག་སྟོང་གཉིས་སུ་མེད་པའི་ལྷའི་སྐུར་ཤར་བའི་གསང་ཆེན་རྡོ་རྗེ་སེམས་དཔའ་འབྲས་
བུ་གཉིས་མེད་ཟུང་འཇུག་རྡོ་རྗེ་སེམས་དཔའི་ངོ་བོར་སངས་རྒྱས་པའི་ཐབས་ནི། རིག་ཐོག་གཅིག་ཏུ་བསྒྲུབས་ནས། རྒྱུ་མཚན་ཉིད་ཐེག་པ་ལས་ཁྱད་པར་དུ་བྱས་པ། འབྲས་བུ་རྡོ་རྗེ་ཐེག་
པའི་ཉེ་ལམ་ཞིག་སྟེ། དཔལ་ལྡན་འདུས་པ་ལས། སྐྱེས་བུ་འདོད་ཆགས་ཅན་དོན་དུ། །དེ་ཡི་བྱེད་པོ་རྡོ་རྗེ་སེམས། །ཞེས་གསུངས་པས། གསང་སྔགས་ཐབས་ཀྱི་གདམས་པ་དང་མན་ངག་

གི་ཁྱད་པར་དུ་བྱས་ཏེ། རིམ་པ་ལྔ་པ་ལས། རྡོ་རྗེ་སེམས་དཔའ་ལེགས་བྲིས་པ། །མེ་ལོང་དྲི་མ་མེད་པ་ལ། །གཟུགས་བརྙན་གསལ་བར་སྣང་དང་མཚུངས། །དངོས་དང་དངོས་མིན་ལས་གྲོལ་བ། །
རྣམ་པ་ཀུན་གྱི་མཆོག་ལྡན་པའི། །སྐུ་ནི་བལྟ་བས་མི་ངོམ་པ། །སློབ་མ་བཟང་པོ་དེ་ལ་བསྟན། །བདག་བྱིན་བརླབ་ཅེས་དེ་བཤད་དོ། །ཞེས་གསུང་པས། ཕུང་པོ་ཁམས་དང་སྐྱེ་མཆེད་
རྣམས་རང་བཞིན་ལྷུན་གྱི་གྲུབ་པའི་ལྷ་ཡི་སྐུར་ངེས་པར་བྱས་སྟེ། བསྒོམ་པ་དང་བྱིན་གྱིས་བརླབ་པ་གཉིས་ནི་བསྐྱེད་པའི་རིམ་པ་ལུས་དབེན་གྱི་རྣམ་པར་བཞག་པ་དང་། ངག་དབེན་འབྲུ་གསུམ་
འབྱུང་འཇུག་རྡོ་རྗེའི་བཟླས་པ་བྱས་པས། རླུང་སྔགས་སེམས་གསུམ་དབྱེར་མེད་པར་འདྲེས་པར་གྱུར་པས། གོང་གི་ལུས་དབེན་སྐུ་རྡོ་རྗེའི་བོགས་འདོན་ཏུ་ཡང་འགྱུར་ཞིང་། དེ་ལྟར་ངག་
རླུང་རྡོ་རྗེའི་བཟླས་པ་གྲུབ་པ་ལ་བརྟེན་ནས། སེམས་རྣམ་པར་དབེན་པ་ཤུགས་ལས་འགྲུབ་སྟེ། རླུང་རྟ་རྒོད་དང་འདྲ་བ་རྒྱུ་བ་དང་འདར་བ་དང་གཡོ་བ་མེད་པ་དབང་དུ་འདུས་ན། སེམས་ཉིད་

༄༅། །འགྱུ་ཚོགས་ཀྱི་རྣམ་པར་རྟོག་པས་དབེན་པར་འགྱུར་ཏེ། འདི་ལ་ཕྱི་ནང་གང་དུ་སེམས་ཟིན་ཀྱང་དོན་གྲུབ་ནའང་སྙིང་གའི་སྣ་རྩེར་སེམས་ཟིན་པར་གཙོ་བོར་གསུངས་ཏེ། རང་སྔགས་
སྙིང་གར་བསམ་ནས་ནི། །སྲོག་ནི་ཐིག་ལེར་གྱུར་པ་གཞག །ཅེས་གསུངས་པས། རེ་ཞིག་རླུང་སེམས་ཀྱི་དྭངས་མ་མི་ཤིགས་པའི་ཐིག་ལེའམ། ཨ་ཤད་དམ་ཧཱུྃ་ངམ་སྣ་ཚོགས་པའི་གཟུགས་ཅན་
གྱི་ཐིག་ལེར་སེམས་བསྡུས་ཏེ། སྔར་གྱི་རྡོ་རྗེའི་བཟླས་པའི་འཕྲོར་ཞུགས་ཤིང་སེམས་གནས་སུ་བཟུང་བས། སྣང་མཆེད་ཐོབ་གསུམ་སྟོང་པ་གཞིས་ཁྱད་པར་དུ་བྱས་པའི་དགའ་བ་བཞི་དང་བཅས་
པ་འཆར་བ་སོགས་མདོར་བསྟན་གྱི་རྣམ་པར་བཞག་པ་དེ་ཉིད་བསྟན་ཐོག་གཅིག་ཏུ་ཉམས་སུ་བླང་བ་ནི། རྒྱུད་ལས་ཀྱང་། ཐོག་མཐའ་མེད་པའི་སེམས་དཔའ་ནི། །རྡོ་རྗེ་སེམས་དཔའ་དགའ་བ་ཆེ། །
ཀུན་ཏུ་བཟང་པོ་ཀུན་བདག་ཉིད། །རྡོ་རྗེ་སྙེམས་མའི་བདག་པོའོ། །ཞེས་ཇི་ལྟར་གསུངས་པའི་དོན་ཉམས་སུ་བླང་བ་ནི། བདེ་བའི་སྟན་ལ་འདུག་སྟེ། རླུང་འཛིན་སོགས་ལུས་ཀྱི་སྦྱོར་ཆོས་

སྔོན་དུ་སོང་ནས། འཁོར་བ་སྤྱི་དང་བྱེ་བྲག་ལ་ཡིད་ངེས་པར་འབྱུང་ཞིང་རྣམ་གྲོལ་ཁོ་ན་དོན་དུ་གཉེར་བའི་བློས་སྐྱབས་སུ་འགྲོ་བ་དང་སེམས་བསྐྱེད་པ་ཐུན་མོང་སྤྱི་དང་མཚུངས་པར་བྱས་
རྗེས་སེམས་མཉམ་པར་གཞག་བཞིན་པའི་ངང་ནས། ཨོཾ་སྭ་བྷཱ་ཝ་ཤུདྡྷསརྦ་དྷརྨཱ་སྭ་བྷཱ་ཝ་ཤུདྡྷོ་ཧཾ། གཟུང་བ་དང་འཛིན་པས་བསྡུས་པའི་ཆོས་ཐམས་ཅད་རང་བཞིན་གྱི་རྣམ་པར་དག་པའི་
སྟོང་པ་ཉིད་དུ་གྱུར། སྟོང་པའི་ངང་ལས་རང་སྣང་ལྷུན་གྱིས་གྲུབ་པའི་གཞལ་ཡས་ཆེན་པོ་ཡི་དབུས་སུ། པཾ་ལས་པདྨ་དཀར་པོ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་དཀར་
པོ་རྩེ་ལྔ་པ། ལྟེ་བ་ལ་ཧཱུྃ་གིས་མཚན་པ་དེ་ལས་འོད་ཟེར་འཕྲོས། འཕགས་པ་རྣམས་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་རྡོ་རྗེ་སེམས་དཔའ་སྐུ་མདོག་
དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པ་ལ་ཡུམ་རྡོ་རྗེ་སྙེམས་མ་དཀར་མོ་རྡོ་རྗེ་དང་དྲིལ་བུ་འཛིན་པས་ཕན་ཚུན་འཁྱུད་ཅིང་གཉིས་ཀའང་དབུ་སྐྲ་རལ་པའི་ཕྱེད་བཅིངས་

༄༅། །སུ་བྱས་པ། ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། ཟུར་གྱིས་བལྟ་བ་ལ་སོགས་པའི་རྣམ་འགྱུར་གྱིས་མཛེས་པ། ལང་ཚོ་དར་ལ་བབ་ཅིང་འདོད་པའི་ཡོན་ཏན་ལྔའི་དགའ་
བས་རོལ་བ། ཡབ་ཡུམ་གཉིས་ཀའང་རིན་པོ་ཆེའི་དབུ་རྒྱན་ལ་སོགས་པའི་རིན་པོ་ཆེའི་རྒྱན་བརྒྱད་ཀྱི་སྨྲས་པ། སྐུ་སྟོད་ལྷ་རྫས་ཀྱི་གོས་ཀྱི་ག་ཤལ་བྱས་ཤིང་སྐུ་སྨད་ལྷ་རྫས་ཀྱི་དར་གྱི་ཤམ་ཐབས་
འཕྱང་བ། མཚན་བཟང་པོ་སོ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པའི་འོད་ཀྱི་དཀྱིལ་འཁོར་གྱི་བསྐོར་བའི་དབུས་སུ། ཡབ་སེམས་དཔའི་དཀྱིལ་ཀྲུང་གིས་བཞུགས་པ་ལ། ཡུམ་
པདྨའི་འདུག་སྟངས་ཀྱིས་འཁྲིལ་བ། །གཉིས་ཀའི་སྤྱི་བོར་ཨཱོཾ་དཀར་པོ། མགྲིན་པར་ཨཱདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་
ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཨོཾ་སརྦ་ཏ་ཐཱ་ག་ཏ་ཨརྒྷ་པྲ་ཏིཙྪ་ཧཱུྃ་སྭཱ་ཧཱ། དེ་བཞིན་དུ་ཤཔྟའི་བར་གྱིས་མཆོད། ཛཧཱུྃ་བཾ་ཧོཿ གཉིས་སུ་མེད་པར་གྱུར། སླར་ཡང་ཐུགས་ཀའི་

ས་བོན་ལས་འོད་ཟེར་འཕྲོས། དབང་ལྷ་འཁོར་བཅས་རྣམས་སྤྱན་དྲངས་པས། རང་གི་རིགས་བདག་ཡབ་ཡུམ་གྱིས་བྱང་ཆུབ་སེམས་ཀྱིས་དབང་བསྐུར། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་
ཡ་ཤྲཱི་ཧཱུྃ། ཞེས་གསུང་ཞིང་དབང་བསྐུར་བས་དྲི་མ་ཐམས་ཅད་དག བྱང་ཆུབ་ཀྱི་སེམས་སྤྱི་བོར་འཁྱིལ་བ་ལས་མི་བསྐྱོད་པས་དབུ་བརྒྱན་པར་གྱུར། སེམས་ཅན་སྨིན་ཅིང་གྲོལ་བར་མཛད་
པའི་ཕྱིར། །སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང་། །ཆགས་པས་མ་གོས་པདྨ་ལྟར་དག་པ། །འདོད་ཆགས་དག་པའི་བདག་ཉིད་ཁྱོད་ལ་འདུད། །ཅེས་བསྟོད་ནས་ཐུགས་ཀར་
པད་ཟླའི་སྟེང་དུ། ཧཱུྃ་གི་མཐར་བཛྲ་ས་ཏྭ་སོགས་ཡི་གེ་བརྒྱ་པས་བསྐོར་བ་ལ་དམིགས་ཏེ་བཟླས་པས་ཡིག་འབྲུ་རྣམས་ལས་འོད་ཟེར་གྱི་ཚོགས་འཕྲོས་པས། མཁའ་ཁྱབ་ཀྱི་སེམས་ཅན་ཐམས་
ཅད་ཀྱི་སྡིག་སྒྲིབ་སྦྱངས། སངས་རྒྱས་སྲས་བཅས་ལ་འདོད་ཡོན་བདེ་ཆེན་དུ་བསྒྱུར་བའི་མཆོད་ཚོགས་དཔག་ཏུ་མེད་པ་ཕུལ། སྐུ་གསུང་ཐུགས་མཁྱེན་བརྩེ་ནུས་མཐུ་དང་བཅས་པ་བསྡུས་ནས་

༄༅། །སྔགས་ཕྲེང་ལ་ཐིམ་པས། དེ་ལས་ཀྱང་བདུད་རྩིའི་རྒྱུན་བབས་པས། དབང་པོའི་སྒོ་དང་བ་སྤུའི་བུ་ག་ཐམས་ཅད་གང་ནས། རྟོགས་པ་དང་ཡོན་ཏན་ཁྱད་པར་ཅན་རྒྱུད་ལ་སྐྱེས་པར་
བསམ་ཞིང་། རང་ཉིད་སྤྱོད་ལམ་ཀུན་ཏུ་རྡོ་རྗེ་སེམས་དཔའ་ཡབ་ཡུམ་གྱི་ངང་ལས་མི་འདའ་བར་བྱ་བ་ནི། སྤྱི་ཙམ་པའི་བསྐྱེད་རིམ་ཀུན་བཏགས་ལྟ་བུ། ལུས་སེམས་དང་བཅས་པའི་ཕུང་པོ་ལྟར་
གདོས་བཅས་སུ་ཡང་མི་བསྒོམ་སྟེ། སེམས་ཉིད་ལྷན་ཅིག་སྐྱེས་པ་བདེ་བ་ཆེན་པོའི་ཡེ་ཤེས་དེ་ཉིད་ཀྱང་ཡིད་ངོར་རྣམ་པ་རྡོ་རྗེ་སེམས་དཔའ་ཡབ་ཡུམ་གྱི་སྐུར་ཤར་བ་ནི། རང་ལུས་ལྷའི་རྣམ་
རོལ་རླུང་སེམས་ཙམ་ལས་གྲུབ་པའི་གཟུགས་བརྙན་ལྟར་གསལ་ལ་རྫོགས་པ་ནམ་མཁའི་འཇའ་ཚོན་ནམ། མེ་ལོང་ནང་གི་གཟུགས་བརྙན་བཞིན་གསལ་ལེ་ཝལ་ལེ། ཁྱུག་གེ་བར་བསྒོམ་པ་ནི།
སྣང་ཕྱོགས་ལྷའི་འཁོར་ལོར་གཟུགས་སྐུ་ལམ་དུ་བྱེད་པའི་ལུས་དབེན་སྐུ་རྡོ་རྗེ་ཞེས་པའོ། །དེའི་བོགས་འདོན་ངག་རྡོ་རྗེའི་བཟླས་པ་སྦྱང་བ་གལ་ཆེ་སྟེ། གསང་སྔགས་རྒྱལ་པོ་བཟླས་བཞིན་ཏུ། །

མི་ཤེས་བསམ་གཏན་ཀློག་པ་སྤང་། །ཞེས་གསུངས་པས། དེ་ཡང་རླུང་རོ་ཅུང་ཟད་བསལ་ཏེ། རླུང་སྦྱོར་བ་བཞི་ལྡན་ལ་གོམས་པའི་ངང་ནས། རླུང་ནང་དུ་འཇུག་པ་ཨཱོཾ་གྱི་རང་བཞིན། སྙིང་
ག་ལ་སོགས་པ་སྲོག་གི་ཐིག་ལེ་ལ་གནས་པ་ཨཱཿཡི་རང་བཞིན། ལྡང་བ་ཧཱུྃ་གི་རང་བཞིན་ཏུ་ཁྲིག་ཁྲིག་སོང་བ་ལ་སེམས་བཟུང་སྟེ། དེ་ཡང་རླུང་སེམས་སྟོང་གསལ་དབྱེར་མེད་པ་ནས་
འབྱུང་འཇུག་གནས་པ་ཡིག་འབྲུ་གསུམ་གྱི་རང་བཞིན་རྡོ་རྗེའི་བཟླས་པ་ཅི་འགྲུབ་ཐོག་མར་རགས་པའི་རླུང་ལ་བསླབས་པས། རླུང་རྒྱུ་བ་གཡས་གཡོན་འཕོ་མཚམས་སོགས་ངེས་པར་འབྱུང་སྟེ། 
དེ་ལ་མྱོང་བ་ཅུང་ཟད་བརྙེད་ནས་ཕྲ་བའི་རླུང་དབུ་མར་ཞུགས་གནས་ཐིམ་གསུམ་ལ་བསླབས་པས། དུ་སོགས་རྟགས་དང་རྟགས་ཅན་གྱི་རྣམ་པ་ཡང་འཆར་ཞིང་། དེ་ནས་གསལ་བའི་རླུང་རྣམ་
པར་ཤེས་པ་དང་བསྲེ་བ་ལ་ཡང་བསླབས་པས། ཕྱི་རླུང་བ་སྤུའི་བུ་ག་ནས་ནང་དུ་བསྲེ་བ། ནང་རླུང་བ་སྤུ་ནས་ཕྱིར་སྤྲོ་བར་ནུས་པས། དེའི་སྟོབས་ཀྱི་ཁམས་འཛིན་འདྲེན་བསྐྱིལ་བ་ལ་སོགས་

༄༅། །དབང་ཐོབ་པས། ལས་རྒྱ་བསྟེན་པར་ནུས་པ་སོགས། ངག་དབེན་གསུང་རྡོ་རྗེའི་དོན་ཉམས་སུ་བླངས་པ་ལས་འབྱུང་ཞིང་། སེམས་རྣམ་པར་དབེན་པ་ནི་དེའི་ཤུགས་ལས་འགྲུབ་པ་
ཡིན་ཏེ། སྙིང་གའི་མི་ཤིགས་པའི་ཐིག་ལེ་ལ་སེམས་གཟུང་ལ་གནས་ཆ་འཚོལ་བ་ནི། ཤིན་ཏུ་བསྒྲིམས་ནས་བཅོས་པ་མ་ཡིན་པའི་རང་བབས་ཀྱིས་ལྷན་ནེ། བློ་བྲལ་དུ་ཆམ་མེ། ཡིན་མིན་རེ་དོགས་
དང་བྲལ་བའི་ཆམ་གྱིས་བཞག་སེམས་ལ་གཞན་མའི་ལས་མ་བཅོས་པ་ལིངས་ཀྱིས་བསྒྱུར་ཏེ། དེ་ཀའི་ངང་ལ་རྒྱུན་བསྲིངས་པས་དང་པོ་ཡེངས་སུ་མེད་པ། བར་དུ་གཡེང་བ་མེད་པ། མཐར་
ཡེངས་མཁན་ནམ་ཡེངས་རྒྱུ་མེད་པར་མ་སོང་བའི་བར་དུ་ཉམས་སུ་བླངས་པའི་ངང་ནས། ལས་དང་ཡེ་ཤེས་ཀྱི་ཕྱག་རྒྱས་དབང་བཞིའི་འགྲོས་ལ་བརྟེན་པའི་དབབ་ལྡོག་གི་དགའ་བ་བཞི་དང་། སྣང་
མཆེད་ཐོབ་གསུམ་སྟོང་པ་བཞིས་ཁྱད་པར་དུ་བྱས་པ་རྣམས་ཉམས་ལེན་ཁྲིད་ཀྱི་རིམ་པ་རྣམས། བླ་མའི་ཞལ་ལས་བརྙེད་པར་བྱ་བ་ཁོ་ནའི་ཆོས་སོ། །མདོར་བསྡུས་ན་སྒོ་གསུམ་གྱི་དབེན་པ་ནི།

ལུས་རང་བཞིན་གྱིས་དབེན་པ་ལྷའི་འདུ་ཤེས། ངག་རང་བཞིན་གྱིས་དབེན་པ་སྔགས་ཀྱི་འདུ་ཤེས། སེམས་རང་གཞན་གྱིས་དབེན་པ་ཆོས་ཉིད་ཀྱི་འདུ་ཤེས་ཀྱིས་ཡུན་རིང་ཐུང་ཅི་ཡིན་
ཀྱང་གདན་ཐོག་གཅིག་ཏུ་ཉམས་སུ་བླང་ཞིང་། ཐུན་འཇོག་ཀར་གོང་གི་མཆོད་བསྟོད་བྱས་ནས། འདུ་ཤེས་དྲག་པོའི་སྒོ་ནས་བདག་གཞན་སེམས་ཅན་ཐམས་ཅད་ཀྱི་སྡིག་སྒྲིབ་ཉམས་ཆགས་སྟོབས་
བཞིའི་སྒོ་ནས་བཤགས་ཏེ། མཇུག་འཁོར་གསུམ་མི་དམིགས་པས་བསྔོ་ཞིང་སྤྱོད་ལམ་ཀུན་ལྷའི་འདུ་ཤེས་ཀྱི་འཇུག་པའོ། །དཔལ་ལྡན་འདུས་པའི་རྒྱུད་ཀྱི་བཤད་སྲོལ་ལམ། །ཇི་བཞིན་འབྱེད་
མཁས་ཀླུ་སྒྲུབ་ཡབ་སྲས་ཀྱིས། །ལེགས་པར་བཀྲལ་བའི་གཞུང་བཟང་སླུ་མེད་ལས། །གང་གིས་བཞེད་དོན་བཀའ་ཡི་བསྐུལ་བ་ལྟར། །རིན་ཆེན་མར་གད་བཞུ་བའི་རྒྱུན་འདྲའི་འགྲམ། །
མུ་ཏིག་ཚོགས་མང་བཅས་མཚུངས་འཛིན་མའི་ཁྲོད། །ལྗོན་ཤིང་གསར་བའི་ལང་ཚོ་རབ་ངོམ་ཞིང་། །རི་བོའི་འདབས་གནས་ཐུབ་བསྟན་བཤད་པའི་གྲྭ། །ནུབ་རིའི་ངོགས་གནས་ལོགས་

༄༅། །གཉིས་འཛིན་པའི་ཁྲོད། །སྟེང་གི་མཁའ་དང་ཕན་ཚུན་རི་བོའི་འཕྲང་། །ཐིལ་གྱི་ཐང་དང་དེར་གནས་སྣང་བ་གསལ། །ཆུ་འཛིན་བླ་རེ་དྲི་གཞོན་བསིལ་ཡབ་ལྡན། །ཆེས་
གསལ་ནམ་མཁའི་ནོར་བུའི་འོད་ཀྱི་ལམ། །འདོད་ཡོན་ལམ་བསྲངས་བདེར་འཁོད་བག་ཕེབས་ཤིང་། །བལྟ་བའི་ཕྱོགས་ཡངས་མིག་གི་འབྱོར་བ་འཕེལ། །དེར་གནས་སྙོམས་ལས་ལེ་ལོའི་
དབང་གྱུར་པ། །པདྨའི་རྗེས་འཇུག་པྲཛྙཱ་རསྨིས་དག་གིས་ཕུལ་བ་དགེ །

༄༅། །རྡོར་སེམས་སྙིང་ཐིག་དམིགས་རིམ་བཞུགས་སོ། །

༄༅། །ཚེ་འདི་ལ་མངོན་པར་ཞེན་པའི་གཉེན་པོར་དལ་འབྱོར་བརྙེད་དཀའ་བསམ་པ། ལེ་ལོ་དང་སྙོམས་ལས་ཀྱི་གཉེན་པོར་འཆི་བ་མི་རྟག་པ་བསམ་པ། སྲིད་པ་ལ་བདེ་བར་འཛིན་པའི་
གཉེན་པོར་འཁོར་བའི་ཉེས་མིགས་བསམ་པ། དལ་འབྱོར་དོན་ཡོད་པའི་ཕྱིར་དུ་ཐར་པའི་ཕན་ཡོན་བསམ་ཞིང་། ཐུན་མོང་མ་ཡིན་པའི་སྔོན་འགྲོ་ནི། རང་གི་མདུན་དུ་འཇའ་འོད་འཁྱིལ་བའི་
གུར་ཁང་གི་དབུས་སུ། སྣ་ཚོགས་པདྨ་དང་ཉི་ཟླའི་སྟེང་དུ་བླ་མ་ཀུན་འདུས་པདྨ་འབྱུང་གནས་ལ་བརྒྱུད་པའི་བླ་མ་ཡི་དམ་གྱི་བསྐོར་བ། མདུན་དུ་སངས་རྒྱས་ཀུན་འདུས་རྣམ་པར་སྣང་
མཛད་ལ། དུས་གསུམ་གྱི་སངས་རྒྱས་ཐམས་ཅད་ཀྱིས་བསྐོར་བ། གཡས་སུ་དམ་ཆོས་ཀུན་འདུས་ཨཱ་ལི་ཀཱ་ལིའི་ཚུལ་དུ་གསལ་བའི་གླེགས་བམ་འོད་ཟེར་གྱི་འཕྲོ་འདུ་དང་བཅས་པ། རྒྱབ་

༄༅། །ཏུ་དགེ་འདུན་ཀུན་འདུས་བྱང་ཆུབ་སེམས་དཔའ་ཀུན་ཏུ་བཟང་པོ་ལ་ཉེ་བའི་སྲས་བརྒྱད་ཀྱིས་བསྐོར་བ། གཡོན་དུ་དཔའ་བོ་མཁའ་འགྲོ་ཆོས་སྐྱོང་རྣམས་སོ་སོའི་རྒྱན་ཆ་ལུགས་
དང་བཅསཔ་གསལ་བའི་ངང་ནས། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། །ཕྱོགས་
བཅུ་ན་བཞུགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་དམ་པའི་ཆོས་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་འཕགས་
པའི་དགེ་འདུན་རྣམས་ལ་སྐྱབས་སུ་མཆིའོ། །ཕྱོགས་བཅུ་ན་བཞུགས་པའི་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཡེ་ཤེས་ཀྱི་སྤྱན་དང་ལྡན་ཞིང་རྫུ་འཕྲུལ་གྱི་ཞབས་དང་ལྡན་པ་རྣམས་

ལ་སྐྱབས་སུ་མཆིའོ། །སོགས་སེམས་བསྐྱེད་དང་ལྡན་པའི་ངང་ནས། མཎ་ཌལ། ཡན་ལག་བརྒྱད་བའི་སྒོ་ནས་ཚོགས་བསགས། སྐྱབས་ཡུལ་རྣམས་འོད་དུ་ཞུ། རང་ལ་བསྟིམ་ཞིང་སྡིག་པ་སྦྱང་བའི་དམིགས་པ་ནི། སྭཱ་བྷཱ་ཝས་སྦྱངས། སྟོང་པའི་ངང་ལས།
པདྨ་དང་ཟླ་བའི་སྟེང་དུ་རང་ཉིད་སྐད་ཅིག་གི་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། ཕྱག་གཡས་པས་ཤེལ་གྱི་
རྡོ་རྗེ་རྩེ་ལྔ་ཐུགས་ཀར་འཛིན་པ། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པའི་པང་དུ། ཡུམ་སྙེམས་མ་དཀར་མོ་གྲི་གུག་དང་ཐོད་ཁྲག་འཛིན་པས་ཡབ་ལ་འཁྱུད་པ། གཉིས་༔
ཀའང་དར་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པའི་སྐུ་དེ་ཡང་སྣང་ལ་རང་བཞིན་མེད་པར་གསལ་བའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ། ཡི་གེ་ཨཱདཀར་པོ་བཛྲ་ས་ཏཱས་
བསྐོར་བའི་སྔགས་ཕྲེང་གི་ཡིག་འབྲུ་ལས་འོད་ཟེར་དཀར་པོ་དཔག་ཏུ་མེད་པ་འཕྲོས། ལུས་ཀྱི་ནང་ཐམས་ཅད་འོད་ཟེར་དཀར་པོས་ལྟེམ་གྱི་གང་། ནད་གདོན་སྡིག་སྒྲིབ་ཐམས་ཅད་སྦྱངས།

༄༅། །བ་སྤུའི་བུ་ག་ཐམས་ཅད་ནས་འོད་ཟེར་ཕྱིར་འཕྲོས་པས། སེམས་ཅན་ཐམས་ཅད་ལ་ཕོག་པས། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། ཐམས་ཅད་རྡོ་རྗེ་སེམས་དཔའི་སྐུ་དང་
ཞིང་ཁམས་སུ་དམིགས་པའི་ངང་ནས། སྔགས་ཅི་མང་བཟླས། མཐར་སྡིག་སྒྲིབ་ལུས་པ་མེད་པ་ཐམས་ཅད་དག་ཅིང་། རྡོ་རྗེ་སེམས་དཔའ་གསལ་བཞིན་པའི་ངང་ནས། བླ་མའི་རྣལ་འབྱོར་བསྒོམ་པ་ནི།
རང་གི་མདུན་གྱི་ནམ་མཁའི་ཐད་དུ། འཇའ་འོད་ཀྱི་གུར་ཁང་། སེངྒེ་ཆེན་པོ་བརྒྱད་ཀྱི་ཁྲི་དང་། དར་ཟབ་འབོལ་བསྟན་གྱི་སྟེང་དུ་ངོ་བོ་རྩ་བའི་བླ་མ་ལ་རྣམ་པ་ཨོ་རྒྱན་པདྨ་འབྱུང་
གནས་སྐུ་མདོག་དཀར་ལ་དམར་བའི་མདངས་ཆགས་པ། ཞལ་གཅིག་ཕྱག་གཉིས་པ་ཞབས་རྡོ་རྗེའི་སྐྱིལ་མོ་ཀྲུང་གི་བཞུགས་པ། ཕྱག་གཡས་པས་གསེར་གྱི་རྡོ་རྗེ་རྩེ་ལྔ་པ་ཐུགས་ཀར་
འཛིན་པ། གཡོན་མཉམ་བཞག་གི་སྟེང་དུ་འཆི་མེད་ཚེའི་བདུད་རྩིས་གང་བའི་བུམ་ཐོད་བསྣམས་པ། སྐུ་ལ་རྡོ་རྗེ་སེམས་དཔའི་གསང་གོས་བཀབ་པའི་སྟེང་དུ། ཟ་འོག་གི་ཕོད་ཆེན་མཐིང་

ཁ་དང་། དར་དམར་པོའི་ཆོས་གོས་གསོལ་བ། དབུ་ལ་རིན་པོ་ཆེའི་པཎ་ཞྭ་སྣ་ཚོགས་རྡོ་རྗེ་ཉི་ཟླ་དར་སྣས་རྒྱན་པ། རིན་པོ་ཆེ་སྣ་ཚོགས་པའི་སྙན་རྒྱན། མགུལ་རྒྱན། ཕྱག་གདུབ། ཞབས་
གདུབ་དང་བཅས་པར་གསལ་བའི་དཔྲལ་བར་ཨཱོཾཿམགྲིན་པར་ཨཱཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་ཕྱོགས་བཅུ་དུས་གསུམ་གྱི་སངས་རྒྱས་དང་བྱང་ཆུབ་སེམས་
དཔའ་རྣམས་སྤྱན་དྲངས། བཛྲ་ས་མཱ་ཛ༔ གུ་རུ་ས་པ་རི་ཝ་ར་ཨརྒྷཾ་སོགས་ཀྱི་མཆོད། ཛཿཧཱུྃ་བཾ་ཧོ ས་བླ་མ་དང་དབྱེར་མེད་དུ་བསྟིམ། མཎྜལ་འབུལ། ཡན་ལག་བདུན་པའི་རྗེས་སུ། བླ་མ་སངས་རྒྱས་ཆོས་སྒྲ
ཀྱི་སྐུ་ལ་གསོལ་བ་འདེབས། བླ་མ་ལོངས་སྤྱོད་རྫོགས་པའི་སྐུ་ལ་གསོལ་བ་འདེབས། བླ་མ་ཐུགས་རྗེ་སྤྲུལ་པའི་སྐུ་ལ་གསོལ་བ་འདེབས། བླ་མ་ངོ་བོ་ཉིད་ཀྱི་སྐུ་ལ་གསོལ་བ་འདེབས། སོགས་ཀྱི་གསོལ་
འདེབས་རྒྱས་བསྡུས་གང་རུང་བྱ། བླ་མ་རིན་པོ་ཆེ་བདག་ལ་སྐུ་གསུང་ཐུགས་ཀྱི་དབང་བཞི་མ་ལུས་བསྐུར་དུ་གསོལ། ཞེས་བརྗོད། བླ་མའི་དཔྲལ་བའི་ཨཱོཾ་ལས་འོད་ཟེར་དཀར་པོའི་ཚོགས་དཔག་ཏུ་མེད་

༄༅། །པ་འཕྲོས། རང་གི་དཔྲལ་བར་ཐིམ། བུམ་པའི་དབང་བསྐུར་ཐོབ། ལུས་ཀྱི་ནང་ཐམས་ཅད་འོད་ཟེར་དཀར་བོས་ལྟེམ་གྱི་གང་། ལུས་ཀྱི་སྒོ་ནས་བསགས་པའི་སྒྲིབ་གཉིས་བག་ཆགས་
དང་བཅས་པ་ཐམས་ཅད་དག བླ་མའི་སྐུ་རྡོ་རྗེ་དང་དབྱེར་མེད་དུ་གྱུར་པར་བསམ། བླ་མའི་མགྲིན་པའི་ཨཱ་ལས་འོད་ཟེར་དམར་པོ་དཔག་ཏུ་མེད་པ་འཕྲོས་རང་གི་མགྲིན་པར་ཐིམ། གསང་བའི་
ཟླདབང་བསྐུར་ཐོབ། ལུས་ཀྱི་ནང་ཐམས་ཅད་འོད་ཟེར་དམར་པོས་གང་། ངག་གི་སྒྲིབ་གཉིས་བག་ཆགས་དང་བཅས་པ་ཐམས་ཅད་དག །བླ་མའི་གསུང་རྡོ་རྗེ་དང་དབྱེར་མེད་དུ་གྱུར། བླ་མའི་
ཐུགས་ཀའི་ཧཱུྃ་ལས་འོད་ཟེར་སྔོན་པོའི་ཚོགས་དཔག་ཏུ་མེད་པ་འཕྲོས། རང་གི་སྙིང་གར་ཐིམ། ཤེས་རབ་ཡེ་ཤེས་ཀྱི་དབང་ཐོབ། ལུས་ཀྱི་ནང་ཐམས་ཅད་འོད་ཟེར་སྔོན་པོས་ལྟེམ་གྱི་གང་།
ཡིད་ཀྱི་སྒྲིབ་གཉིས་བག་ཆགས་དང་བཅས་པ་ཐམས་ཅད་སྦྱངས། བླ་མའི་ཐུགས་རྡོ་རྗེ་དང་དབྱེར་མེད་དུ་གྱུར་བར་བསམ། ལྟེ་བ་ནས་འོད་ཟེར་སེར་བོ། གསང་གནས་ནས་འོད་ཟེར་ལྗང་ཁུ།

བ་སྤུའི་བུ་ག་ཐམས་ཅད་ནས་འོད་ཟེར་སྣ་ཚོགས་པ་འཕྲོས། རང་གི་གནས་རྣམས་སུ་ཐིམ་པས། དབང་བཞི་པ་ཚིག་དབང་རིན་པོ་ཆེ་ཐོབ། ལུས་ཀྱི་ནང་ཐམས་ཅད་འོད་ཟེར་ཁ་དོག་སྣ་ཚོགས་པས་
ལྟེམ་མེར་གང་། ལུས་ངག་ཡིད་གསུམ་གྱི་སྒྲིབ་གཉིས་བག་ཆགས་དང་བཅས་པ་མཐའ་དག་སྦྱངས། བླ་མ་ངོ་བོ་ཉིད་ཀྱི་སྐུ་དང་དབྱེར་མེད་དུ་གྱུར་བར་བསམ། སླར་བླ་མ་འོད་དུ་ཞུ་རང་ལ་ཐིམ་ཞིང་།
དབྱེར་མེད་ངང་དུ་མཉམ་པར་ཅི་གནས་ཀྱི་བར་ལ་གཞག དངོས་གཞི་ནི། གཞི་ལུས་རྡོ་རྗེ་སེམས་དཔའ་ཡབ་ཡུམ་དུ་གསལ་བའི་སྙིང་ཁ་བྱེ་བའི་རྩ་འདབ་མ་བརྒྱད་པའི་དབུས་སུ། ཡེ་ཤེས་ཀྱི་འོད་
རྩ་ཁ་དོག་ལྔ་ལྡན་སོར་གསུམ་པ་བཀྲག་མདངས་དང་ལྡན་པའི་དཀྱིལ་དུ་འོད་ལྔའི་ཐིག་ལེ་སྲན་མ་ཙམ་གསལ་བ་ལས་འོད་ཟེར་འཕྲོས། སྙིང་གི་ནང་ཐམས་ཅད་འོད་ཟེར་གྱི་གང་། དེ་ལས་ཀྱང་འོད་
ཟེར་འཕྲོས། སྐུའི་ནང་ཐམས་ཅད་འོད་ཟེར་ཁ་དོག་ལྔ་ལྡན་གྱི་ལྟེམ་མེ་གང་། རྡོ་རྗེ་སེམས་དཔའི་སྐུ་ལ་བལྟས་ན་སྐུ་འདྲ་བ། འོད་དང་འོད་ཟེར་ལ་བལྟས་ན་འོད་དང་འོད་ཟེར་འདྲ་བ། འོད་དང་འོད་

༄༅ ། །ཟེར་ཟང་ཐལ་དུ་བསྒོམ། སླར་ཡང་། ཐིག་ལེའི་དབུས་སུ་ཀུན་ཏུ་བཟང་པོ་སྐུ་མདོག་མཐིང་ནག་ནས་ཙམ་ཞལ་གཅིག་ཕྱག་གཉིས་པ། ཞབས་རྡོ་རྗེ་སྐྱིལ་ཀྲུང་། ཕྱག་གཉིས་མཉམ་གཞག་གི་
སྟེང་དུ་གསེར་གྱི་རྡོ་རྗེ་རྩེ་ལྔ་པ་བསྣམས་པ། རིན་པོ་ཆེའི་དབུ་རྒྱན། ཕྱག་གདུབ་དང་ཞབས་གདུབ་གྱི་རྣམ་པ་འདྲ་བ་དེ་ལས་འོད་དང་འོད་ཟེར་གྱི་ཚོགས་དཔག་ཏུ་མེད་པ་འཕྲོས། ཕྱིའི་ས་རྡོ་རི་
ར་བ་ཐམས་ཅད་འོད་ཁ་དོག་ལྔ་ལྡན་ཁྲ་མེར་རེ་བ་ཞིག་ཏུ་བསྒོམས་པའི་ངང་ནས། བློ་བྲལ་གྱི་ངང་ལ་མཉམ་པར་གཞག སླར་ཡང་ཀུན་ཏུ་བཟང་པོ་ལ་རླུང་རིག་ཏེ་སྟེང་རླུང་ཅུང་ཟད་བརྡུག མིག་
ཅུང་ཟད་མནན་ཏེ་མ་ཡེངས་པར་མུན་ནག་ལ་མཉམ་པར་གཞག་པར་བྱ། རྗེས་བསྔོ་བ་དང་སྨོན་ལམ་གྱི་རྒྱས་བཏབ། སརྦ་མངྒ་ལཾ། །བཀྲ་ཤིས་ཤོག

༄༅། །བླ་མ་དམ་པས་གནང་བའི་ཁྲིད་རྒྱུན་ཟིན་བྲིས་བཞུགས་སོ། །

༄༅། །དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་བླ་མ་དང་དཔལ་ཀུན་ཏུ་བཟང་པོ་དབྱེར་མི་ཕྱེད་པ་ལ་ཕྱག་འཚལ་ལོ། །དེ་ཡང་འོད་གསལ་རྡོ་རྗེ་སྙིང་པོའི་ཁྲིད་ཀྱི་དོན་ཉམས་སུ་
བླང་བར་བྱེད་པ་ལ། ཚེ་འདི་ལ་མངོན་པར་ཞེན་པའི་གཉེན་པོར་དལ་འབྱོར་རྙེད་དཀའ་བ་བསམ་པ། ལེ་ལོ་དང་སྙོམ་ལས་ཀྱི་གཉེན་པོར་འཆི་བ་མི་རྟག་པ་བསམ་པ། སྲིད་པ་ལ་བདེ་བར་
འཛིན་པའི་གཉེན་པོར་འཁོར་བའི་ཉེས་དམིགས་བསམ་པ། དལ་འབྱོར་དོན་ཡོད་པར་བྱ་བའི་ཕྱིར་ཐར་པའི་ཕན་ཡོན་བསམ་པ་སྟེ། ཐུན་མོང་གི་སྔོན་འགྲོ་བཞི་དང་། ཐུན་མོང་མ་ཡིན་པའི་
སྔོན་དུ་འགྲོ་བ་ལ་ཡང་། རྒྱུད་སྣོད་རུང་དུ་འགྲོ་བར་བྱེད་པ་སྐྱབས་སུ་འགྲོ་ལ་ཡང་ཐེག་པ་ཐུན་མོང་གི་སྐྱབས་སུ་འགྲོ་བ་དང་། ཐུན་མོང་མ་ཡིན་པ་གསང་སྔགས་རྡོ་རྗེ་ཐེག་པའི་སྐྱབས་སུ་འགྲོ་

༄༅། །བ་དང་། ཁྱད་པར་འོད་གསལ་རྡོ་རྗེ་སྙིང་པོའི་སྒོ་ནས་སྐྱབས་སུ་འགྲོ་བའོ། །དེ་ལ་ཡང་ངོ་བོ། ངེས་ཚིག དབྱེ་བ། ཕན་ཡོན། བསླབ་བྱའོ། །ཐུན་མོང་གི་བསླབ་བྱ་བརྒྱད།
ཐུན་མོང་མ་ཡིན་པའི་བསླབ་བྱ་ལྔའོ། །དེ་ལྟར་སྐྱབས་སུ་སོང་བའི་སྒོ་ནས་ཚད་མེད་པ་བཞི་སྒོམ་པའང་། སྤྱི་དོན་དང་མཐུན་པར་སྒོམ་པ། སྦས་དོན་དང་མཐུན་པར་སྒོམ་པ། ཡིག་དོན་དང་
མཐུན་པར་སྒོམ་པ། མཐར་ཐུག་དང་མཐུན་པར་སྒོམ་པའོ། །དེ་དག་ཀྱང་སེམས་ཅན་ལ་དམིགས་པའི་ཚད་མེད་བཞི་དང་། ཆོས་ལ་དམིགས་པའི་ཚད་མེད་བཞིའོ། །དེ་རྣམས་ལ་ཡང་རིམ་
པ་བཞིན་དུ། སྙིང་རྗེ་དང་མཚུངས་ལྡན་དུ་གྱུར་པའི་སྙིང་རྗེ། བྱམས་པ་དང་མཚུངས་ལྡན་དུ་གྱུར་པའི་སྙིང་རྗེ། དགའ་བ་དང་མཚུངས་ལྡན་དུ་གྱུར་པའི་སྙིང་རྗེ། བཏང་སྙོམས་དང་མཚུངས་ལྡན་དུ་

གྱུར་པའི་སྙིང་རྗེའོ། །དེ་ལྟར་བསྒོམས་པའི་དགེ་བའི་རྩ་བ་རྣམས་ཕྱོགས་གཅིག་ཏུ་བསྡོམས་ནས། ཐེག་པ་ཐུན་མོང་གི་ཚུལ་གྱི་སྨོན་འཇུག་གི་སེམས་བསྐྱེད་པ་དང་། ཐུན་མོང་མ་ཡིན་པའི་
སྒོ་ནས་སྨོན་འཇུག་གི་སེམས་བསྐྱེད་པའོ། །སྡིག་སྒྲིབ་ཞི་བར་བྱེད་པ་རྡོ་རྗེ་སེམས་དཔའི་བསྒོམ་བཟླས་ལ་ཡང་། བསྐྱེད་པ་མ་ཧཱ་ཡོ་ག་ལྟར་གྱི་རྡོ་རྗེ་སེམས་དཔའ་ལུང་ཨ་ནུ་ཡོ་ག་ལྟར་ཉམས་སུ་
བླང་བའོ། །ཚོགས་བསོག་པར་བྱེད་པ་མཎྜལ་ལ་ཡང་། ཚངས་ཆེན་ཞིང་གི་བཀོད་པ་འབུལ་བ་སྤྲུལ་སྐུའི་མཎྜལ་ལ། །ཡེ་ཤེས་ལྔའི་རང་གཟུགས་ཚངས་པ་རྔ་སྒྲའི་ཞིང་ཚད་ལས་འདས་པ་
འབུལ་བ་ལོངས་སྐུའི་མཎྜལ་ལ། སྣང་སྲིད་འཁོར་འདས་ཐམས་ཅད་ཆོས་དབྱིངས་དེ་བཞིན་ཉིད་ཀྱི་ངང་ནས། སྙིང་པོ་རིག་པ་མཐའ་བྲལ་གྱི་ཡེ་ཤེས་ཚོམ་བུའི་ཚུལ་དུ་བྱས་ཏེ་འབུལ་བ་ཆོས་
སྐུའི་མཎྜལ་ལོ། །བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་ཉམས་སུ་བླང་བ་ལ་ཡང་། ཕྱི་སྒྲུབ་སྤྲུལ་སྐུ་འཕྲིན་ལས་སུ་བསྒྲུབ་པ། ནང་སྒྲུབ་ལོངས་སྐུ་ཡོན་ཏན་དུ་བསྒྲུབ་པ། གསང་

༄༅། །སྒྲུབ་ཆོས་སྐུ་གཉིས་མེད་དུ་བསྒྲུབ་པ། དེ་ཁོ་ན་ཉིད་ངོ་བོ་ཉིད་སྐུར་བསྒྲུབ་པ། རྗེས་འཕྲིན་ལས་ཐ་དད་དུ་སྒྲུབ་པ་དང་ལྔ་ལས་འདིར་ཕྱི་ལྟར་བསྒྲུབ་པའོ། །དེ་ནས་ལམ་བསྐྱེད་
པའི་རིམ་པ་ཉམས་སུ་བླང་བ་ལ་ཡང་། ཕྱི་བསྐྱེད་པ་མ་ཧཱ་ཡོ་ག་ལྟར་བསྒྲུབ་པ། ནང་རྫོགས་པ་ཨ་ནུ་ཡོ་ག་ལྟར་བསྒྲུབ་པ། གསང་བ་རྫོགས་པ་ཨ་ཏི་ཡོ་ག་ལྟར་བསྒྲུབ་པ། འདོད་ཆགས་ཅན་ཞི་བར་
བསྒྲུབ་པ། ཞེ་སྡང་ཅན་ཁྲོ་བོར་བསྒྲུབ་པ་དང་ལྔ་སྟེ། རྒྱུད་ལས། དཀྱིལ་འཁོར་ལྔ་ལ་བཏུད་དེ་བསྐུར། །ཞེས་གསུང་པ་ནི། ཕྱི་རྡུལ་མཚོན་གྱི་དཀྱིལ་འཁོར། ནང་ཕུང་པོའི་དཀྱིལ་འཁོར། 
གསང་བ་དུག་ལྔའི་དཀྱིལ་འཁོར། དེ་ཁོ་ན་ཉིད་ཡེ་ཤེས་ལྔའི་དཀྱིལ་འཁོར། ཡོངས་རྫོགས་སྐུ་ལྔའི་དཀྱིལ་འཁོར་རོ། །དེ་དག་ཏུ་བསྒྲུབ་པ་ནི་བསྙེན་པ་དང་ཉེ་བར་སྙེན་པ་དང་། བསྒྲུབ་པ་
ཆེན་པོའོ། །དེ་དག་ཏུ་བསྒྲུབ་པ་ནི། ཀུན་བཏགས་ཀྱི་ལྷ་སྐུ། ཡོངས་གྲུབ་ཀྱི་ལྷ་སྐུ། རྫོགས་རིམ་གྱི་ལྷ་སྐུ། བདེ་སྟོང་གི་ལྷ་སྐུ། ཟུང་འཇུག་གི་ལྷ་སྐུའོ། །དེའི་བཟླས་པ་ཡང་ངག་གི་བཟླས་པ།

རྡོ་རྗེའི་བཟླས་པ། འགོག་པའི་བཟླས་པ། སྙོམས་འཇུག་བདེ་སྟོང་གི་བཟླས་པ། ཡིད་ཀྱི་བཟླས་པའོ། །དེ་རྣམས་ཀྱི་རྫོགས་རིམས་ཡང་། བསྐྱེད་རིམ་ལ་བརྟེན་ནས་ལྷ་སྐུའི་རྫོགས་རིམ།
ལུས་ལ་བརྟེན་ནས་རྩ་ཡི་རྫོགས་རིམ། དབུགས་ལ་བརྟེན་ནས་རླུང་གི་རྫོགས་རིམ། བཅུད་ལ་བརྟེན་ནས་ཐིག་ལེའི་རྫོགས་རིམ། རིག་པ་ལ་བརྟེན་ནས་བྱང་ཆུབ་སེམས་ཀྱི་རྫོགས་རིམ་
དང་ལྔའོ། །དེ་ཐམས་ཅད་ཀྱང་རྒྱུད་ལུང་དང་སྡེབས་པ། ལུང་སྒྲུབ་ཐབས་དང་སྡེབས་པ། སྒྲུབ་ཐབས་འཕྲིན་ལས་དང་སྡེབས་པ། འཕྲིན་ལས་ལག་ལེན་དང་སྡེབས་པ། ལག་ལེན་ཉམས་མྱོང་དང་
སྡེབས་པར་བྱའོ། །ད་ནི་རྫོགས་པའི་རིམ་པ་ལ་ཡང་། ཕྱི་སྐོར། ནང་སྐོར། གསང་སྐོར། གསང་བ་ཡང་གསང་བླ་ན་མེད་པའི་སྐོར་རོ། །དེ་ཡང་གཞི་ཀ་དག་དང་ལྷུན་གྲུབ། ལམ་ཁྲེགས་ཆོད་
དང་ཐོད་རྒལ་གྱི་ཉམས་སུ་བླངས་པས། འབྲས་བུ་སྐུ་དང་ཡེ་ཤེས་ཕྱི་དུས་སམ་ཡིད་དཔྱོད་དུ་མ་བཞག་པར་ཚེ་འདིར་མངོན་སུམ་དུ་འགྱུར་བར་བྱ་བ་ནི། སྙན་རྒྱུད་ཀྱི་སྟེང་ནས་ཁྲིད་གདབ་ཅིང་།

༄༅། །དཔེ་རྒྱུད་ཀྱི་སྟེང་ནས་བཤད་པ་རྒྱས་པར་བྱ། ཉམས་མྱོང་གི་སྟེང་ནས་གེགས་བསལ་ཞིང་བོགས་འདོན་པའོ། །འདིར་འཁོར་བ་དང་མྱ་ངན་ལས་འདས་པ་སྒྲུབ་པར་བྱེད་པའི་
ཆོས་ཀྱི་གོས་པར་མ་གྱུར་བའི་དྭངས་སངས་རང་གི་ངོ་བོས་སྟོང་པས་སྟོང་པ་མ་ཡིན་ཏེ་ཚིག་བློས་སྟོང་བའོ། །རིག་སྟོང་གི་ངོ་བོ་གཞི་ཇི་བཞིན་པ་ཉིད་ལ་རིག་པ་ཡེ་ནས་ཀ་ནས་དག་པ་ཞེས་བྱ་ལ། དེ་ལྟ་བུའི་ཡིན་
ལུགས་ཀྱི་སྟེང་ནས་ཡིན་ཞིང་འཇོག་པ་ཁྲེགས་ཆོད་ཀྱི་ཉམས་སུ་བླང་བ་སྟེ། རྩོལ་བྲལ་གསུམ་གྱི་མཉམ་གཞག་གི་གཞི་དེངས་བ་ནི། ཅོག་གཞག་རྣམ་པ་གསུམ་ལ་བརྟེན་པ་སྟེ། ལུས་མི་
འགུལ་བར་རི་བོ་ཅོག་གཞག ངག་རླུང་འགྲོ་འོང་དང་བྲལ་བ་རྒྱ་མཚོ་ཅོག་གཞག སེམས་ཉིད་བསལ་གཞག་དང་བྲལ་ནམ་མཁའ་ཅོག་གཞག་ཡང་ཟེར་བ་རིག་པ་ཅོག་གཞག དེ་ལྟར་བཞག་ཐབས་
གསུམ་ལ་བརྟེན་པའི་རང་གི་ལུས་ངག་ཡིད་གསུམ་འདུས་བྱས་ཀྱི་དགེ་བས་ཀྱང་རྣམ་པར་གཡེང་བར་མི་བྱེད་ན། གཞན་མི་དགེ་བའི་རྣམ་པར་རྟོག་པ་དང་ལྷན་གཅིག་ཏུ་གནས་པར་བྱེད་པ་ནི་

ལྟ་སྨོས་ཀྱང་ཅི་དགོས་པ་ཉིད་དོ། །རྩད་གཅོད་གསུམ་གྱི་སེམས་ཀྱི་མཚང་བརྟོལ་བ་ནི། དང་པོ་གང་ནས་བྱུང་། བར་དུ་གང་དུ་གནས། མཐར་གང་དུ་འགག ལེགས་པར་བལྟས་པས། དང་
པོ་ཡོད་མེད་སོགས་གང་ནས་ཀྱང་རླུང་ལའང་གཉིས་ཏེ། ལས་རླུང་སེམས། ཡེ་རླུང་རིང་བར། མ་བྱུང་སྟེ་བྱུང་བའི་ཡུལ་མ་རྙེད་རྒྱུད་ལ་མ་སྐྱེ་བར་དུ་སྣང་སྟོང་སོགས་མཐའ་ཅིག་ཏུ་མ་ལྷུང་བར་གང་གི་
ཕྱོགས་སུ་ཡང་མི་གནས། མཐར་རྐྱེན་གང་གིས་ཀྱང་གཞིག་ཅིང་གཞོམ་དུ་མེད་པ་སྟེ། འདུས་མ་བྱས་ཤིང་ལྷུན་གྱིས་གྲུབ་པས་རང་བཞིན་རྣམ་པར་དག་པ་སྟེ། ཁྱད་པར་གསུམ་དང་ལྡན་པས། 
མཐོང་བར་དཀའ་བས་ཕྲ་ཞིང་ཐོས་བསམ་གྱི་བློས་དཔྱད་པའི་ཡུལ་དུ་མ་གྱུར་པས་ཟབ་པའི་མི་བསླུ་བས་ནི་དོན་དམ་པའི་བདེན་པ་ཞེས་པའོ། །བཞག་ཐབས་གསུམ་གྱི་རིག་པའི་རང་ཞལ་
ལྟ་བ་ནི། ཐོག་མར་ལས་དང་པོ་པས་བག་ཆགས་ཀྱི་ལུས་འགྱུ་བྱེད་ཀྱི་དབུགས་ལ་བརྟེན་པའི་ང་དང་བདག་ཏུ་འཛིན་པའི་སེམས་ཡུལ་ལ་ཤེས་པ་རང་ལུགས་སུ་ལྷོད་དེ་བཞག་པས། དུས་

༄༅། །གསུམ་གྱི་ཆ་དང་བྲལ་བའི་ཡིད་ཀྱི་རྣམ་པར་ཤེས་པ་རྟོག་པ་མེད་པས་འདི་འདྲ་བའོ། །ཞེས་ཀུན་གཞི་ཅི་ཙམ་པའི་བརྗོད་པར་དཀའ་བ་དེ་ནི་ངོས་འཛིན་གཞིའི་གནས་བ་ཞེས་བྱ་བའོ། །སྨྱོན་པ་མ་
ཡིན་པ་རྣམས་ཀྱི་ཉམས་སུ་མྱོང་དུ་རུང་བ་ནི་ཡུལ་སྣང་འགག་མེད་དུ་སྣང་བ། གསལ་བ་སེམས་ཀྱི་མཚན་ཉིད། རང་བཞིན་བརྗོད་བྲལ་དུ་བཞུགས་པ། སྟོང་པ་སེམས་ཀྱི་རང་བཞིན།
ཉམས་མྱོང་ཟུང་འཇུག་ཏུ་ངེས་པ། བཅོས་མིན་སེམས་ཀྱི་ངོ་བོ་སྟེ། སེམས་ཀློང་ལྟར་ཉམས་སུ་བླངས་རྗེས་རྟོག་དཔྱོད་ཀྱི་སེམས་གཉིས་སྣང་གི་བློ་དང་བྲལ་བའི་དྲན་སྟོང་བརྗོད་མི་ཤེས་
པར་ཡུལ་སྣང་ལ། མིང་དོན་དང་བྲལ་བའི་རིག་པ་བཀྲ་ཡ་ལེ་བ་ལ་འཛིན་པ་མེད་པ་འབྱུང་སྟེ། དེ་དུས་ལས་རླུང་རང་གནས་སུ་ཐིམ་པས་མདངས་རང་སར་གནས་ཏེ། སེམས་འགགས་པས་ཡེ་
ཤེས་གསལ་བའི་དགོངས་པ་ཞེས་བྱ་སྟེ། ཕྱི་ཡུལ་གྱི་གཟུང་བ་ཚོགས་དྲུག་གིས་བསྡུས་པའི་ཡུལ་སྣང་རྡུལ་ཕྲན་ཆ་མེད་དང་། ནང་སེམས་ཀྱི་འཛིན་པ་འདས་མ་འོངས་ད་ལྟར་ཆ་མེད་དུ་

སྟོང་མ་དགོས་ཤིང་། གསང་བ་གཉིས་མེད་ཀྱི་རིག་པ་མཚོན་བྱེད་ཀྱི་དཔེ་ལས་འདས་པ་ངོ་སྤྲོད་པ་ནི། གནས་ལུགས་དེ་བཞིན་སྟོང་ཉིད་ཀྱི་ངོ་བོ་འདི་ཕྱི་སྣོད་ནང་བཅུད། ལུས་ཀྱི་མགོ་
མཇུག་སྟོད་སྨད་གང་དུ་གནས་ལེགས་པར་བརྟགས་པས་བལྟ་བྱེད་ཀྱི་རིག་པ་རྣམ་ཤེས་ཀྱི་སྒོམ་པར་མ་ཡིན་གྱི་ཡེ་ཤེས་ཀྱི་སྟེང་ནས་སྒོམ་པའི་ཉམས་ལེན་བྱེད་བའོ། །ཤེལ་འོད་ལྟར་རང་གསལ་ཡང་། སྣང་ཡུལ་
སེམས་ཡིད་རྣམ་པར་ཤེས་པ་གང་གིས་ཡོང་ཡུལ་དུ་མ་གྱུར་པས། བློ་ཡི་ཡུལ་ལས་འདས་པ། ཚིག་དང་ཐ་སྙད་ཀྱི་ཁ་མ་རེག་ཅིང་ཡོད་མེད་ཡིན་མིན་གྱི་ཁས་ལེན་དང་བྲལ་བས། ལྟ་སྒོམ་
གྱི་ཡུལ་ལས་འདས་པ་དགོངས་པ་ཡེ་བབས་ཆོས་ཉིད་ཆེན་པོར་རང་བབས་སུ་བཞག་པས། རྣམ་རྟོག་མ་སྤངས་དབྱིངས་སུ་དག་ནས། སེམས་ཀྱི་མ་སླད་པའི་རིག་པ་གཅེར་ཡན་དུ་ས་ལེ་
བ་རྟོག་པ་མེད་པ། གཉེན་པོ་དང་རྩོལ་བས་མ་བསླད་ཅིང་ཐ་མལ་ཡེངས་མ་ལམ་དུ་མ་སོང་བར་བཅོས་བསླད་དང་བྲལ་བའི་ངང་བཞག་ལ། རང་བབས་ཀྱི་མ་ཡེངས་ཙམ་ནས། འཛིན་མེད་

༄༅། །དུ་ཤིགས་སེ་བ་འདྲ་བ། ཆེད་གཉེར་གྱི་དྲན་པ་རྒྱག་རྒྱུ་མེད་པ། དམིགས་གཏད་ཀྱི་སྒོམ་རྒྱུ་དང་བྲལ་བས་འབད་རྩོལ་ལ་མ་བལྟོས་པ། རང་གསལ་དུ་ཆམ་མེ། ངང་གདངས་སུ་
ལྷོད་དེ་བ་ལ། ཡེ་ནས་འཁྲུལ་མ་མྱོང་བའི་གཤིས་ཀྱིས་འབད་རྩོལ་མེད་བཞིན་དུ་སང་སང་བ་དྲི་བ་ལ། ཡུལ་སྣང་ཐམས་ཅད་བདེན་མེད་དུ་བུན་འདྲ་བ། གསལ་སྟོང་དུ་སང་ངེ་བ། སྟོང་གསལ་
དུ་ཝ་ལེ་བ་འདྲ་བ་དེ། རེ་དོགས་དང་བྲལ་བའི་ཆོས་ཀྱི་སྐུ་ཡེ་བཞུགས་ཀྱི་ཚུལ། སེམས་ལས་འདས་པའི་རིག་པ་ཡེ་ཤེས་ཆེན་པོ་ཉིད་དེ་ཡིན་ནོ། །སྣང་བ་སྟོང་པ་རུ་མི་འདོད། སྟོང་པ་རིག་
པའི་སྙིང་པོ་ཅན་ནི། སྣང་བའི་རང་བཞིན་སྟོང་པར་བཞུགས་པ། སྟོང་པའི་རང་བཞིན་རིག་པར་གསལ་བའོ། །ལམ་ཁྱེར་གྱི་ཆོས་གསུམ་གྱི་འཁོར་འདས་དབྱེར་མེད་བསྲེ་བ་ནི། ལུས་རྩའི་
དཀྱིལ་འཁོར་ལ་བརྟེན་ནས་བསྐྱེད་རིམ་རྣམ་གསུམ་སྐྱེ་བ་སྔགས་ཀྱི་བསྐྱེད་པའི་ལྷ་སྐུ། རྫོགས་རིམ་གྱི་ལྷ་སྐུ། བདེ་སྟོང་གི་ལྷ་སྐུ། སྤྲུལ་སྐུ་དང་བསྲེ་བ། རྩ་ཡིག་བདུད་རྩིའི་དཀྱིལ་འཁོར་ལ་བརྟེན་ནས་བར་དོ་རྣམ་སྐྱེ་ཤི་

བར་དོ། རྨི་ལམ་བར་དོ། སྲིད་བ་བར་དོ། གསུམ་ལོངས་སྐུ་དང་བསྲེ་བ་རླུང་ཡེ་ཤེས་ཀྱི་དཀྱིལ་འཁོར་ལ་བརྟེན་ནས། འོད་གསལ་གཉིད་འཇུག་འོད་གསལ། བདེ་ཆེན་ལྷན་སྐྱེས་ཀྱི་འོད་གསལ། འཆི་བའི་འོད་གསལ། རྣམ་གསུམ་
ཆོས་སྐུ་དང་བསྲེ་བའོ། །དེ་ལྟར་འཁྲུལ་མེད་དུ་ཉམས་སུ་བླངས་པས། སེམས་ལ་སངས་རྒྱས་མི་རེ་བ། རྣམ་ཤེས་ལ་ཡེ་ཤེས་མི་རེ་བ། ཉོན་མོངས་ལ་ཆོས་སྐུ་མི་རེ་བ། ཟག་བཅས་ཀྱི་
འཛག་བདེ་ལ་འཛག་མེད་མི་རེ་བ། བཅོས་མ་ལ་རང་བཞིན་བཅོས་མིན་མི་རེ་བ། དྲི་བཅས་ལ་སྙིང་པོ་མི་རེ་བ། ཀུན་རྫོབ་ལ་དོན་དམ་མི་རེ་བ། ནག་པོའི་ཡུལ་ལ་དཀར་པོ་མི་རེ་བ། མུན་
པ་ལ་སྣང་བ་མི་རེ་བ། ལས་གཟུགས་ལ་འོད་ལུས་མི་རེ་བ། བླུན་པོ་ལ་ཀུན་མཁྱེན་མི་རེ་བ་སོ་སྐྱེ་ལ་གྲུབ་ཐོབ་མི་རེ་བ་རྣམས། ངེས་དོན་གྱི་མདོ་རྒྱུད་དུ་མ་དང་བྱང་ཆུབ་སེམས་པའི་
འབྲེལ་བ་སྐོར་གསུམ། དཔལ་མགོན་ཀླུ་སྒྲུབ་ཀྱི་རིམ་པ་ལྔ་པ། བསྟོད་ཚོགས་བྱང་ཆུབ་སེམས་ཀྱི་འགྲེལ་བ་སོགས་གཞུང་ལུགས་དུ་མ་མངའ་བ་རྣམས་དང་། འཕགས་མཆོག་ཐོགས་མེད་

༄༅། །ཡབ་སྲས་ཀྱི་བཤད་སྲོལ་འཁྲུལ་མེད་རྣམས་དང་། ཁྱད་པར་འོད་གསལ་རྫོགས་པ་ཆེན་པོའི་རྒྱུད་གཞུང་མན་ངག་གི་གནས་ལ་བློ་གྲོས་དང་ལྡན་པ་རྣམས་ཀྱིས་ལེགས་པར་
གཟིགས་ལ་ཐུགས་ཉམས་སུ་ཚུལ་འདི་ཉིད་བཞེས་པ་མཁྱེན་ལགས། སེམས་དང་བྲལ་ན་རིག་པ་སངས་རྒྱས་དངོས། འོད་གསལ་རྡོ་རྗེ་སྙིང་པོའི་རྒྱུད་རྒྱལ་ལས། གསུང་དོན་བདེ་གཤེགས་
སྙིང་པོ་སྟོན་པའི་གནས། །བླ་མ་དམ་པའི་མན་ངག་གིས་བརྒྱན་ཏེ། །མ་སྦས་ནོར་བ་བསལ་ལ་ཞིབ་པ་འདི། །དེ་ཕྱིར་རྣམ་དཔྱོད་བློ་གྲོས་སྒྲ་འཛིན་ལྡན། །ཕྱོགས་འཛིན་གཞན་དབང་མ་
གྱུར་དུས་སྐབས་ཅན། །ཟབ་མོའི་གཏམ་ལ་དད་འདུན་ལྡན་པ་རྣམས། །རྣམ་བཤད་ངོ་མཚར་ངག་འདི་སྤྲོ་ཞིང་ལོངས། །ཐོས་ན་རྣ་བའི་དབང་པོ་བདེ་འགྱུར་ཞིང་། །བསམ་ན་ཡིད་དབང་
དགའ་བས་ཚིམས་པར་བྱེད། །སྒོམ་ན་རྡོ་རྗེ་འཆང་གི་གོ་འཕང་ཉིད། །ཐོབ་འགྱུར་འདི་ལ་ཐེ་ཚོམ་བྱ་མི་དགོས། །གལ་ཏེ་འདི་ལ་ནོངས་པའི་ཚོགས་མཆིས་ན། །བླ་མ་མཆོག་དང་ལྷག་

པའི་ལྷ་ལ་བཤགས། །ངེས་དོན་མདོ་རྒྱུད་དུ་མ་ནས་གསུངས་པའི། །རྒྱ་བོད་རིག་འཛིན་མཁས་པའི་འཁྲུལ་མེད་ལམ། །གསུང་དོན་འདི་དག་སུ་ཡིས་སྦོང་བར་ནུས། །དེང་སང་འདི་ན་སྐྱེ་བོ་
ཕལ་ཆེ་བ། །སྒྲ་ཙམ་ལ་འཆལ་དོན་ལ་མི་འཇུག་ཅིང་། །རེས་འགའ་ཐེ་ཚོམ་གནས་ལའང་ཡིད་གཞུང་བྱེད། །རྟག་ཆད་གཉིས་སྣང་མཐར་ལྷུང་ལ་ཞེན་ནས། །སྔོན་ཤུགས་ཞེན་པའི་དབང་
གིས་རྗེས་འཇུག་རྣམས། །གནས་ལུགས་ལྟ་བའི་དོན་ལ་གནས་གྱུར་ཅིག །ཅེས་པ་འདི་རྗེ་བཙུན་བླ་མ་དམ་བ་སྤྲུལ་པའི་སྐུ་དེའི་གསུང་གི་རྒྱུན། །དལ་གྲོའི་དབུས་ནས་ཟེགས་མ་འཐོར་བ་ཞིག །བྲཛྙཱ་རསྨི་ཞེས་བྱས་སྦྱར་བའོ། །བཀྲ་ཤིས། ཞལ་གྲོ ། །

༄༅། །དབང་བཞི་པའི་དགོངས་དོན་གསལ་བ་གཅིག་བཞུགས་སོ། །

༄༅། །དབང་བཞི་བུམ་དབང་གིས་བླ་མ། ཕྱི་ཐོས་པས་སྒྲོ་འདོགས་གཅོད་པར་བྱེད་པའི་བླ་མ་དམ་པ་སྤྲུལ་སྐུའི་རྣམ་པ་ཅན། ཕྱི་རྡུལ་མཚོན་གྱི་དཀྱིལ་འཁོར་རམ་ལུས་རྩ་ཡི་དཀྱིལ་
འཁོར་དུ། བུམ་དབང་བསྐུར་བས། ལུས་སམ་སད་པའི་གནས་སྐབས་ཀྱི་སྒྲིབ་པ་དག ལམ་བསྐྱེད་པའི་རིམ་པ་བསྒོམ་པར་དབང་། ལྟ་བ་ངོ་བོ་ཉིད་གསུམ། དེ་ཉིད་མངོན་དུ་གྱུར་པའི་
གྲུབ་མཐའ་འཁོར་འདས་དབྱེར་མེད་འདའ་ཁ་མ་འོད་ཀྱི་གོང་བུ་སྒྲའི་ཕོ་བ་རྩའི་འགྲོས་ཐིམ་པས་འབྲས་བུ་སྐུ་རྡོ་རྗེའམ་སྤྲུལ་པའི་སྐུ་ཐོབ། ནང་རང་བྱུང་གི་ཡེ་ཤེས་མཉམ་ཉིད་སྟོང་པ་བརྗོད་
མེད་སྟོན་པའི་བླ་མའམ་ལོངས་སྐུའི་རྣམ་པ་ཅན་ལ། བླ་མ་ཡབ་ཡུམ་ཀྱི་སྐུའི་དཀྱིལ་འཁོར་རམ། རྩ་ཡི་གེའི་དཀྱིལ་འཁོར་དུ་གསང་བའི་དབང་ཐོབ། ངག་གམ་རྨི་ལམ་གྱི་སྒྲིབ་པ་དག

༄༅། །ལམ་གཏུམ་མོ་ཙཎྜ་ལི་བསྒོམ་པར་དབང་། ལྟ་བ་རང་བྱུང་གི་ཡེ་ཤེས། གྲུབ་མཐའ་བདེ་སྟོང་ཡེ་ཤེས་སམ། མ་འདྲེས་ཡོངས་རྫོགས་འདའ་ཁ་མ་དཔེའི་འོད་གསལ་ཡི་གེའི་འགྲོས་
ཐིམ་པས། འབྲས་བུ་གསུང་རྡོ་རྗེའི་ལོངས་སྐུ་ཐོབ། གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མའམ། ཆོས་ཀྱི་སྐུ་ལྟ་བུ་ལ། བྷ་གའམ་ཁམས་བདུད་རྩིའི་དཀྱིལ་འཁོར་དུ། ཤེས་རབ་
ཡེ་ཤེས་ཀྱི་དབང་ཐོབ་ཡིད་དམ་གཉིད་མཐུག་གི་གནས་སྐབས་ཀྱི་སྒྲིབ་པ་དག ལམ་དོན་དམ་འོད་གསལ་འདུས་མ་བྱས་སམ་འོག་སྒོ་བདེ་བ་ཆེན་པོ་སྒོམ་པར་དབང་། ལྟ་བ་ལྷན་སྐྱེས་ཀྱི་
ཡེ་ཤེས་གྲུབ་མཐའ་བདེ་སྟོང་གི་ཡེ་ཤེས་འདའ་ཁ་མ་དོན་གྱི་འོད་གསལ་ལམ་རྡོ་རྗེ་སེམས་དཔའ་ཐིག་ལེའི་འགྲོས་ཐིམ། འབྲས་བུ་ཆོས་སྐུའམ་ཐུགས་རྡོ་རྗེའོ། །མཐར་ཐུག་ཆོས་ཐམས་
ཅད་ཀྱི་དེ་ཁོ་ན་ཉིད་སྟོན་པའི་བླ་མ་ངོ་བོ་ཉིད་ཀྱི་སྐུའི་རིག་པ་བྱང་ཆུབ་སེམས་ཀྱི་དཀྱིལ་འཁོར་དུ། དབང་བཞི་པ་ཚིག་དབང་རིན་པོ་ཆེ་བསྐུར་བས་སྙོམ་འཇུག་གི་སྡིག་སྒྲིབ་འམ། ལུས་

ངག་ཡིད་གསུམ་གྱི་དྲི་མ་དག ལམ་མངའ་དབང་རྫོགས་པ་ཆེན་པོ་སྒོམ་པར་དབང་། དེའི་ལྟ་བ་ཤིན་ཏུ་རྣམ་པར་དག་པའི་ཡེ་ཤེས་དེ་ཉིད་མངོན་དུ་གྱུར་པའི་གྲུབ་མཐའ་ཟུང་འཇུག་གི་ཡེ་ཤེས་
བསམ་གྱི་མི་ཁྱབ་པའི་ཡེ་ཤེས་འདའ་ཁ་མ་ཕྱག་རྒྱ་ཆེན་པོ། རླུང་གི་འགྲོས་ཐིམ་པས་འབྲས་བུ་ཡེ་ཤེས་རྡོ་རྗེའམ་ངོ་བོ་ཉིད་ཀྱི་སྐུ་འགྲུབ་པར་འགྱུར་རོ། །སྔོན་འགྲོ་ལ་དབང་ལྔ་ནི། སོར་ཤིང་
དོར་བས་བུམ་དབང་མཚོན། བུམ་དབང་བསྐུར་བས་གྲུབ་མཐའ་གང་རྙོགས་ན། གསལ་སྟོང་དང་བདེ་སྟོང་དབྱེར་མེད་བདུད་རྩི་སྦྱིན་པས་གསང་དབང་མཚོན། གསང་དབང་བསྐུར་
བས་གྲུབ་མཐའ་གང་སྙོགས་ན་ཞུ་བདེ་ལྷན་ཅིག་སྐྱེས་པའི་ཡེ་ཤེས། དཔུང་སྐུད་སྦྱིན་པས་ཤེར་དབང་མཚོན། ཤེས་རབ་ཡེ་ཤེས་ཀྱི་དབང་བསྐུར་བས། གྲུབ་མཐའ་གང་སྙོགས་ན་བདེ་ཆེན་
ལྷན་ཅིག་སྐྱེས་པའི་ཡེ་ཤེས། ཧཱུྃ་དང་དྷི་ལས་བྱུང་བའི་སྐུ་ཤ་ཆེ་ཆུང་སྦྱིན་པས་ཚིག་དབང་མཚོན། ཚིག་དབང་གི་གྲུབ་མཐའ་གང་སྙོགས་ན། བསམ་གྱི་མི་ཁྱབ་པ་དང་ཟུང་འཇུག་གི་ཡེ་

༄༅། །ཤེས་རིགས་ལྔའི་དབང་སྦྱིན་པས། ཐོད་རྒལ་རིག་པའི་རྩལ་དབང་མཚོན་དེས་གྲུབ་མཐའ་གང་སྙོགས་ན་རང་འབྱུང་གི་ཡེ་ཤེས། ཅེས་རྗེ་བཙུན་དམ་པ་དེ་ཉིད་ཀྱིས་གསུང་ལས་ཕེབས་བའོ། །རྗེ་པྲཛྙཱ་རསྨིས་
ཐོབ་རྒྱལ་རྫོང་དུ་སྦྱར་བའོ། །

༄༅། །མན་ངག་གནད་ཀྱི་བསྲེ་བ་བཞུགས་སོ། །

༄༅། །དབྱིབས་བསྐྱེད་པའང་ཟེར་རྣལ་འབྱོར་བཞི་ཡི་རྟེན་བཅའ། །དུས་སྣ་རྩེ་གསུམ་གྱི་ཚད་གཟུང་། །གནད་བསྲེ་བ་གསུམ་གྱི་ལམ་སྦྱང་། །དོན་སྦས་པ་གསུམ་གྱི་གཏེར་ཐོན། །
གནས་ཞིང་ཁམས་གསུམ་དུ་སངས་རྒྱ་བ། ཞེས་པ་ནི། རྣམ་པར་ཐར་མཐའ་ཡས་པའི་དོན་ལ་ལྡང་ཞིང་འཇུག་པ་པའི་སྒོ་ཏིང་ངེ་འཛིན་གྱི་སྟོང་པ་ཉིད་ཀྱི་ང་ལ་འཇོག་དང་། དག་པ་དབྱིངས་དང་ངོ་བོ་ཉིད་སྐུ་
གསུམ་གཅིག་ཏུ་སྦྱོར་བ། ལྷན་བདེ་ཆེན་སྐྱེས་སམ་རྣམ་པར་དག་པའི་རྣལ་འབྱོར། མཚན་མ་མེད་པའི་རྣམ་པར་དོན་ལ་འཇོག་བ་ཐར་པ་དང་། ཐུགས་དང་ཆོས་ཀྱི་སྐུ་གཅིག་ཏུ་སྦྱོར་བ། ཆོས་བདག་མེད་
པའི་རྣལ་འབྱོར། སྨོན་པ་མེད་པའི་རྣལ་གྲུབ་མཐའི་བློས་བརྟགས་ཀྱི་ཡོད་མེད་ལ་སོགས་པའི་སྒྲོས་བ་དང་བྲལ་བ་རྣམ་པར་ཐར་པ་དང་། གསུང་ལ་ལོངས་སྤྱོད་རྫོགས་པ་གཅིག་ཏུ་སྦྱོར་བ། ལུས་གནས་སྔགས་
ཀྱི་རྣལ་འབྱོར། མངོན་པར་འདུ་རང་གི་སེམས་ཉིད་ལས་གཞན་མེད་པས་མ་བྱས་པའི་རྣམ་པར་ཐར་པ་དང་། སྐུ་དང་སྤྲུལ་པ་གཅིག་ཏུ་སྦྱོར་བ། དོན་ལ་འཇོག་པ་དང་མཚན་མ་དབྱིབས་ཀྱི་རྣལ་འབྱོར། དེ་དག་ཀྱང་

༄༅། །སྒྲུབ་བྱེད་ལམ་གྱི་སྦྱོར་དྲུག་ཟེར་ཡང་སྐྱོར་བ་བཞིན་འདུས་ཏེ་དེ་ཁོ་ན་ཉིད་རྡོ་རྗེ་འདུས་མ་བྱས་ཤིང་ལྷུན་གྱི་གྲུབ་པའི་འབྲས་བུ་སྟེ། བཞི་སྟེ། དུ་བ་ལ་གཞི་འབྲས་དབྱེར་མེད་ཀྱི་དོན་ལ་འཇོག་པ་སོགས་པ་མཚན་མ་རྟགས་
བཅུ་པོ་གཏུམ་མོའམ་སོར་སྡུད་དང་བསམ་གཏན་གྱི་བསྙེན་པ། འབར་འཛག་གམ་སྲོག་རྩོལ་དང་འཛིན་པས་རླུང་དབུ་མར་ཚུད་ཅིང་དེར་བརྟན་པར་བྱེད་པའི་ཉེར་བར་བསྒྲུབ་པ་སྙན་
བ་སྟེ་དང་། རིག་མའི་བརྟུལ་ཞུགས་རྗེས་དྲན་བདེ་བ་མཉམ་གཞག་ཏུ་སྡད་དེ་རྡོ་རྗེ་ནས་དྭངས་མ་ལྟུང་བ་མ་ཡིན་ཞིང་རྟག་ཏུ་རེངས་བའི་ལས་སུ་རུང་བ་བསྒྲུབ་པ་དང་། ཏིང་ངེ་འཛིན་གྱི་ལུས་ཀུན་ལ་
ཁྱབ་ཅིང་འཛག་མེད་དུ་བཅིང་བར་བྱེད་པ་བསྒྲུབ་པ་ཆེན་པོ་སྟེ། ཡན་ལག་བཞི་པོ་འདིས་ཡབ་སངས་རྒྱས་རྣམས་ཀྱི་རྒྱུད་སྟོང་ཉིད་ཐབས་དང་སྙིང་རྗེར་འདུས་པའོ། །ཡུམ་ཕོ་ཉ་དམ་ཅན་ཀུན་
གྱི་རྒྱུད་བདེ་ཆེན་ལྷན་སྐྱེས་སུ་སྡོམས་པས། སྒྲུབ་བྱ་འབྲས་བུའི་སྐུ་བཞིའོ། །མཚན་མ་དབྱིབས་ཀྱི་སྣ་རྩེ་ནི། དབུ་མའི་མར་སྣའི་སུམ་མདོར་གནད་གསུམ་ཙཎྜ་ལཱིས་ཁམས་དྭངས་

སྙིགས་ཕྱེ་ནས་ཉམས་སུ་ལེན་པའོ། །སྐྱེས་མེད་དུས་ཀྱི་སྣ་རྩེ་ནི། སྣང་མཆེད་ཐོབ་གསུམ་གྱི་རྟོག་པ་འགག་ནས་བརྗོད་བྲལ་དབྱིངས་རིག་གི་ངང་ན་གནས་པའོ། །ཉམས་མྱོང་བདེ་
བའི་སྣ་རྩེ་ནི། མཉམ་གཞག་དང་རྗེས་ཐོབ་བསྲེ། ཉིན་སྣང་གི་ཉམས་རྒྱུད་མྱོང་རྨི་ལམ་བསྲེ། ཞེ་སྡང་སྒྱུ་ལུས་སུ་བསྲེས་ཏེ། བསྐྱེད་རྫོགས་ཟུང་འཇུག་ཏུ་བསྒོམས་པས་མཉམ་
བཞགགི་ངང་ནས་དག་པའི་སྒྱུ་ལུས་ཡང་ཡང་ལྡང་ཞིང་སྦྱང་། རྐྱེན་སྣང་ཐོག་ཏུ་མ་དག་པའི་སྒྱུ་ལུས་བུམ་དབང་གི་གདམས་པས་ངེས་པར་བྱས་ཏེ་སྦྱང་། དུས་ཐམས་ཅད་དུ་འཁོར་
འདས་ཀྱི་ཆོས་རྣམས་སྒྱུ་མར་སྦྱང་བ་གནད་ཁོ་ནའོ། །ལུས་ལ་བརྟེན་ནས་སྤྲུལ་སྐུའི་གཏེར་ཐོན་པ། ངག་ལ་བརྟེན་ནས་ལོངས་སྐུའི་གཏེར་ཐོན་པ། སེམས་ལ་བརྟེན་ནས་ཆོས་སྐུའི་གཏེར་
ཐོན་པའོ། །ཞེ་སྡང་སྒྱུ་ལུས་དང་བསྲེ་བ་སྤྲུལ་སྐུའི་ཞིང་སྦྱོང་འདོད་ཆགས་བར་དོ་དང་བསྲེ་བ་ལོངས་སྐུའི་ཟབ་དོན་རང་བཞིན་ལྷུན་གྲུབ་ལོངས་སྐུའི་གཏེར་ཐོན་ཏེ་ཞིང་སྦྱོང་། གཏི་མུག་འོད་གསལ་དང་

༄༅། །བསྲེས་པས་ཆོས་སྐུའི་ངོ་བོ་ཉིད་ཀ་དག་ཆོས་སྐུའི་གཏེར་ཞིང་སྦྱངས་སངས་རྒྱས་པ་ཏེ། ཀུན་ལ་བསྐྱེད་རྫོགས་དབྱེར་མེད་དུ་ཉམས་སུ་སྦས་དོན་ཐུགས་རྗེས་སྤྲུལ་སྐུའི་གཏེར་ཐོན་ཏེ། འདིར་སངས་རྒྱས། ལེན་པ་
འདི་པྲཛྙཱ་རསྨིས་སྦྱར་བའོ། །འདི་རྣམས་རྟོགས་པར་དཀའ་ཞིང་གནད་ཆེ་བའི་གནས་ཁོ་ན་ཡིན་པས། བླ་མ་དམ་པའི་ཞལ་ལས་རྙེད་པས་བྱ་བ་ཉིད་གལ་ཆེའོ། །དགེའོ། །དགེའོ། །དགེའོ། །

༄༅། །ཡང་ཕུར་ཐུན་མོང་གི་མན་ངག་ཨ་ཏིའི་ཁྲིད་ཡིག་ཐར་པའི་སྒོ་གཅིག་ཅེས་བྱ་བ་བཞུགས་སོ། །

༄༅། །རྫོགས་པ་ཆེན་པོ་ཨ་ཏིའི་ལམ་རིམ་ཐར་པའི་སྒོ་གཅིག་ཅེས་བྱ་བ། ན་མོ་གུ་རུ་དེ་བ་ཌཱ་ཀི་ནཱི། ཡོད་ཅེས་བྱ་བ་རྟག་པར་ལྟ། །མེད་ཅེས་བྱ་བ་ཆད་པར་ལྟ། །དེ་ཕྱིར་ཡོད་དང་
མེད་པ་ལས། །འདས་པར་སྟོན་མཛད་བླ་མར་འདུད། །ཅེས་མཆོད་པར་བརྗོད་ནས། འདིར་རྫོགས་པ་ཆེན་པོ་ཨ་ཏིའི་ཞལ་གྱི་གདམས་པ་རྣམས་བརྗེད་པར་འཇིག་ནས་ཡི་གེར་བྲི་བ་ལ།
ཆོས་བདག་མཁའ་འགྲོའི་ཚོགས་དགྱེས་ཤིང་གནང་དུ་གསོལ། དང་པོར་ཆོས་ཉིད་མངོན་སུམ་ཉམས་སུ་ལེན་པའི་དུས། ཐོག་མར་སེམས་བསྐྱེད་སྔོན་དུ་སོང་བས། རང་ཡི་དམ་ཕུར་པར་གསལ་
གདབ་པའམ། གཞན་ཡང་ཡི་དམ་གང་ཡང་རུང་བར་གསལ་བཏབ་ལ། ཐོ་རངས་གཉིད་སོགས་ངོམས་པར་བྱས་ནས། ལུས་གནད་དྲང་པོར་བསྲངས་བའི་སེམས་པའི་སྐྱིལ་ཀྲུང་ངམ། མེ་ཐབ་
དྲུག་ཆིངས་ལ་གཡོན་པའི་མཐེ་བོང་གུང་མོ་སྲིན་གསུམ་གཡས་པས་ཧ་ཅང་དམ་དྲག་པ་མིན་པའི་འཆིང་བ་བྱས་པའི་ངོས། འཇམ་རླུང་གཡས་གཡོན་དབུས་གསུམ་ནས་བུས་པས། ནད་

༄༅། །གདོན་སྡིག་སྒྲིག་ཐམས་ཅད་ཕྱིར་སང་སང་གིས་དོན་པར་བསམ། ཚུར་རྔུབ་དུས་བླ་མ་ཡི་དམ་ཐམས་ཅད་ཀྱི་ཐུགས་རྗེའི་བྱིན་རླབས་རྣམས་འོད་ཟེར་གྱི་རྣམ་པར་རང་ལ་ཐིམ་
པར་སྒོམ། དེ་ནས་འོག་རླུང་ཅུང་ཟད་འཐེན་ཏེ་སྟེང་རླུང་མནན་མིག་གྱེན་དུ་ལོག་པར་བྱས་ནས་སྨིན་མཚམས་ཀྱི་ཐད་སོར་བཞི་ཙམ་གྱི་ཐད་དུ་མིག་བལྟས་པས། ཐོག་མར་ཕྱི་དབྱིངས་ནམ་མཁའ་
སྐྱ་ཝལ་གྱིས་འཆར་ནང་དབྱིངས་ནག་པོ་ལྷུང་བཟེད་ཁ་སྦུབ་པ་ལྟ་བུ་ཞིག་འཆར། གསང་དབྱིངས་འོད་མཐིང་ག་ཞིག་འཆར་རོ། །ཡང་ན་མིག་ནན་མིག་གཡོན་པའི་ཟུར་དུ་ཕབས་ལ་བལྟ།
མིག་ལ་རང་གི་ཁ་ཆུ་སྲིན་མཛུབ་ཀྱིས་བྱུགས། ཡང་ཁ་ཆེས་ཀྱང་བྱུག་གོ །གཡོན་ཟུར་དུ་ཐིག་ལེ་འོད་ལྔའི་རླུང་དཀྱིལ་འཁོར་འཆར་། བསྡུ་བའི་ཚེ་ཐིག་ལེ་མཛོད་སྤུར་བསྡུས་པ་ལ། ཐིག་ལེ་
མཐིང་ཁ་ཅིག་སྙིང་གི་དཀྱིལ་དུ་འབྲལ་མེད་དུ་བསྒོམ་པ་གནད་ཆེའོ། །མངོན་སུམ་གཏན་ལ་ཕབས་པའི་རྟགས་སུ། དགོངས་མོ་གཉིད་ལ་འགྲོ་ཁ་དང་། ཞོགས་པ་གཉིད་སད་འཕྲལ་ལ་ཡང་

ཞིག་ཐིག་ལེ་རྣམས་འབྲལ་མེད་དུ་འཆར་ཞིང་། དེ་ནས་ཐིག་ལེའི་དབུས་སུ་སྤྲུལ་སྐུའི་རྣམ་པའི་སྐུ་རྣམས་ཀྱང་། དབུ་ནས་རིམ་བཞིན་སྐུ་རྐེད་ཡན་ཆད་སྣང་ལ་གཟུང་ཡུལ་དུ་མ་གྲུབ་པར་སྣང་།
རེས་ཐིག་ལེ་གཅིག་གི་ནང་དུ་སྤྲུལ་སྐུ་བྱེ་བ་ས་ཡ་མ་འདྲེས་པར་སོ་སོར་འཆར། རེས་དེ་རྣམས་གཅིག་ཏུ་བསྡུས་ནས་འཆར། དེ་རྣམས་ནི་སྤྲུལ་སྐུའི་ཞིང་ཁམས་མཐོང་བ་ཡིན་ནོ། །དེ་ནས་
ལོངས་སྐུའི་རྣམ་པར་འཆར་བ་ལ། སྤྲུལ་སྐུ་དེའི་དཔྲལ་བར་འཕྲེད་ལ་རི་མོ་དོད་པ་དང་། དེ་ནས་ཤངས་དང་ཞལ་གྱི་བར་དུ་རི་མོ་དོད་པ་དང་། དེ་ནས་སྤྲུལ་སྐུ་དེ་རིམ་གྱིས་ཞི་ཁྲོའི་རྣམ་པར་
གོང་བཞིན་འཆར་བའོ། །དེ་རྣམས་ནི་ལོངས་སྐུའི་ཞིང་ཁམས་མཐོང་བའོ། །དེ་ནས་ཞི་ཁྲོ་དེ་རིམ་བཞིན་ཁྲོ་བོའི་སྐུ་འཇིགས་ཤིང་སྐྱི་གཡའ་བ། ཆེ་བ་རི་རབ་ཙམ་ཆུང་བ་ཡུང་འབྲུ་ཙམ་ལ་
ཞལ་རས་འཇིགས་ཤིང་རྔམས་པ། སྟག་ཤམ་རྣམས་ལ་ཁྲག་དངོས་སུ་ཐིག་ལེ་ཡོད་པའི་རྣམ་པ་འཆར་བའོ། །དེ་རྣམས་ནི་ཆོས་སྐུའི་ཞིང་ཁམས་མཐོང་བ་ཡིན་ནོ། །སྤྲུལ་སྐུའི་ཞལ་རས་མཐོང་

༄༅། །ནས་འཇའ་ལུས་འགྲུབ་པར་ཐེ་ཚོམ་མེད་པའོ། །ཁྱད་པར་ལུ་གུ་རྒྱུད་འཆར་བ་དེའི་དཀྱིལ་དུ་བལྟ་བ་གནད་ཡིན་ཅིང་མུན་ཁྲིད་དང་མུན་ཁང་བྱས་ཚེ་སུན་ཉམས་ཡོང་བས། གླ་
བའི་པགས་པ་གཉེན་དུལ་སོང་བའི་ཕྱི་གོས་ཆེན་ནག་པོས་བསྟུམས་པའི་མཐའ་འདྲིལ་བྱས་ལ། མིག་ལ་གསེང་ཡོད་པའི་མིག་ར་བྱས་ནས་མིག་ལ་བཀབ་པས་སྔར་བཞིན་ཉམས་ལེན་བྱས་ན་
མཚན་སྣང་རྣམས་འཆར་ཞིང་། གལ་ཏེ་ལྟག་རྩ་ན་བ་དང་། དབུགས་སྟོད་དུ་འཚང་བ་སོགས་བྱུང་ན། ལྟ་སྟངས་ཅུང་ཟད་ཀློད་ལ་དབུགས་སོ་བར་དུ་དལ་བུས་བཏང་ཞིང་སེམས་རང་བབས་སུ་
ཛཱ་ཏི་ངང་མར་བསྲེས་ལ་ལྟག་རྩར་བྱུགས་པས་ཁད་ཀྱིས་སེལ་བར་འགྱུར་རོ། །མི་མང་པོ་ཡོད་པའི་སར་ཡང་རང་གི་ཉམས་ལེན་གྱི་དྲན་པ་མ་ཡེངས་པར་སྙིང་གའི་ཐིག་ལེ་
མཐིང་ནག་དེ་འབྲལ་མེད་དུ་བསྒོམ་ཞིང་། རྒྱུན་དུ་རིག་པ་མིག་གི་ནང་དུ་ཧྲིག་གེ་དྲངས་ལ་བསྒོམ་པས། རིག་པ་གསལ་རིག་སྟོང་གསུམ་ནམ་མཁའ་དྭངས་པ་ལྟ་བུ་ལ་མདུན་གྱི་ནམ་མཁའ་ལ་

ཐིག་ལེ་དབུས་མཐིང་ཀ་མཐའ་འཇའ་ཚོན་སྣ་ལྔ་འཕྲོ་བ་དང་བཅས་པ་མཐོང་བ་ནི། ཆོས་སྐུ་ཐིག་ལེ་ཉག་གཅིག་མཐོང་བ་ཡིན་པས། འཇའ་ལུས་སུ་འགྲུབ་ཅིང་སེམས་སྐྱེ་མེད་ཀྱི་དོན་རྟོགས་
པར་འགྱུར་རོ། །ཞེས་རྫོགས་པ་ཆེན་པོ་ཨ་ཏིའི་ཞལ་གྱི་གདམས་པ་འདི། གཞན་ལ་མི་སྨྲ་བའི་བཀའ་རྒྱ་དང་བཅས། དབུ་མཛད་བསམ་གཏན་ཆོས་འཕེལ་དང་། ཆོས་རྗེ་གྲྭ་པ་གཉིས་ལ་
ཐོབ་རྒྱལ་ལྷ་རྩེར་པྲཛྙཱ་རསྨིས་གནང་བའོ། །སརྦ་དཱ་མངྒ་ལཾ། །

༄༅། །གཞག་ཐབས་གསུམ་གྱི་རྣམ་པར་གཞག་པའི་གསུང་རྒྱུན་ཟིན་བྲིས་བཞུགས།

༄༅། །འདིར་འཁོར་བ་དང་མྱ་ངན་ལས་འདས་པ་བསྒྲུབ་པར་བྱེད་པའི་ཆོས་ཀྱིས་གོས་པར་མ་གྱུར་པའི་དྭངས་སངས་རིག་སྟོང་རང་གི་ངོ་བོས་སྟོང་བས་སྟོང་བ་མ་ཡིན་ཏེ། དེ་ཉིད་ཚིག་གམ་བློས་རྟོགས་སུ་མེད་
པས་ན་སྟོང་པའི་མཚན་ཉིད་གི་ངོ་བོ་གཞི་ཇི་བཞིན་པ་ཉིད་ལ། རིག་པ་ཡེ་ནས་ཀ་ནས་དག་པ་ཞེས་བྱ་ལ། དེ་ལྟ་བུའི་ཡིན་ལུགས་རྩོལ་བྲལ་གསུམ་གྱིས་མཉམ་བཞག་གི་གཞི་ལྡིངས་བ་ནི་ཀྱི་སྟེང་ནས་ཡིན་ཞིང་། འཇོག་པ་
ཁྲེགས་ཆོད་ཀྱི་ཉམས་སུ་བླངས་པ་སྟེ། ཅོག་གཞག་རྣམ་པ་གསུམ་ལ་བརྟེན་པ་སྟེ། ལུས་མི་འགུལ་བ་རི་བོ་ལྟ་བ་ཡང་ཟེར་ཅོག་གཞག ངག་རླུང་འགྲོ་འོང་དང་བྲལ་བ་རྒྱ་མཚོ་བསྒོམ་པ་ཡང་ཟེར་ཅོག་གཞག
སེམས་ཉིད་གསལ་གཞག་དང་བྲལ་བ་རིག་པ་འབྲས་བུ་ཡང་ཟེར་ཅོག་གཞག དེ་ལྟར་བཞག་ཐབས་གསུམ་ལ་བརྟེན་པའི་རང་གི་ལུས་ངག་ཡིད་གསུམ་འདུས་བྱས་ཀྱི་དགེ་བས་ཀྱང་རྣམ་པར་གཡེང་

༄༅། །བ་མི་བྱེད་ན། གཞན་མི་དགེ་བའི་རྣམ་པར་རྟོག་པ་དང་ལྷན་གཅིག་ཏུ་གནས་པར་བྱེད་པ་ནི་བལྟ་སྨོས་ཀྱང་ཅི་དགོས་པ་ཉིད་དོ། །རྩད་ཆོད་གསུམ་གྱི་སེམས་ཀྱི་རྟོགས་ཚང་རྟོལ་བ་ནི། དང་པོ་
གང་ནས་བྱུང་། བར་དུ་གང་ན་གནས། མཐར་གང་དུ་འགག་ལེགས་པར་བལྟས་པས། དང་པོ་ཡོད་མེད་སོགས་གང་ནས་མ་བྱུང་སྟེ་བྱུང་བའི་ཡུལ་མ་བརྙེད་པས་རྒྱུས་མ་བསྐྱེད། བར་དུ་
སྣང་སྟོང་སོགས་མཐའ་གཅིག་ཏུ་མ་ལྷུང་བས་གང་གི་ཕྱོགས་སུ་ཡང་མི་གནས། མཐར་རྐྱེན་གང་གིས་ཀྱང་གཞིག་ཅིང་གཞོམ་དུ་མེད་པ་སྟེ། འདུས་མ་བྱས་ཤིང་ལྷུན་གྱི་གྲུབ་པས་རང་བཞིན་
གྱིས་རྣམ་པར་དག་པ་སྟེ། ཁྱད་པར་གསུམ་དང་ལྡན་པས། མཐོང་བར་དཀའ་བས་ཕྲ་ཞིང་ཐོས་བསམ་གྱིས་བློས་དཔྱད་པའི་ཡུལ་དུ་མ་གྱུར་པས་ཟབ་པའི་དོན་དམ་པའི་བདེན་པ་ཞེས་པའོ། །

གཞག་ཐབས་གསུམ་གྱི་རིག་པའི་རང་ཞལ་ལྟ་བ་ནི། ཐོག་མར་ལས་དང་པོ་པས་བག་ཆགས་ཀྱིས་འགྱུ་བྱེད་ཀྱི་དབུགས་རླུང་ལའང་གཉིས་ཏེ། ལས་ཀྱི་རླུང་ནི་སེམས། ཡེ་ཤེས་ཀྱི་རླུང་ནི་རིག་བའོ། །དེ་ལ་བརྟེན་པའི་ང་དང་བདག་ཏུ་འཛིན་
པའི་སེམས་ཡུལ་ལ་ཤེས་པ་རང་ལུགས་སུ་ལྷོད་དེ་གཞག་པས། དུས་གསུམ་གྱི་རྣམ་པར་ཤེས་པ་རྟོག་པ་མེད་པས། འདི་འདྲའོ་ཞེས་བརྗོད་པར་དཀའ་བ་དེ་ནི། སྨྱོན་པ་མ་ཡིན་པ་རྣམས་ཀྱི་
ཉམས་སུ་མྱོང་དུ་རུང་བ་ནི་ཡུལ་སྣང་འགག་མེད་དུ་སྣང་བ་། གསལ་བ་སེམས་ཀྱི་མཚན་ཉིད། རང་བཞིན་བརྗོད་བྲལ་དུ་བཞུགས་པ། སྟོང་པ་སེམས་ཀྱི་ཀུན་གཞི་སྤྱི་ཙམ་པའི་ངོས་འཛིན། སེམས་ཉིད་
ཉོན་མོངས་པ་དང་རྣམ་པར་རྟོག་པ་ཐམས་ཅད་རང་སར་ཞི་བའི་རང་བཞིན་ལ་ཞི་གནས་སམ་གཞིའི་གནས་བ་ཞེས་བྱའོ། །རང་བཞིན། ཉམས་མྱོང་ཟུང་འཇུག་ཏུ་ངེས་པ། བཅོས་མིན་སེམས་ཀྱི་ངོ་བོ་སྟེ། སེམས་ཀློང་ལྟར་ཉམས་སུ་བླངས་
རྗེས་རྟོག་དཔྱོད་ཀྱི་སེམས་གཉིས་སྣང་གི་བློ་དང་བྲལ་བའི་དྲན་སྟོང་བརྗོད་མི་ཤེས་པར་ཡུལ་སྣང་ལ། མིང་དོན་དང་བྲལ་བའི་རིག་པ་བཀྲ་ཡལ་དབྱིངས་ཕྱོགས་ནས་འཇལ་ན་འཛིན་མེད་དུ་སོང་བ་ལ། རིག་ཕྱོགས་

༄༅། །ནས་འཇལ་ན་མ་སྒྲིབས་པར་ས་ལེ་བ། ལེ་བ་འཛིན་པ་མེད་པ་འབྱུང་སྟེ། དེའི་ལས་རླུང་སྙིང་གར་ཐིམ་པས་མདངས་རང་སར་གནས་ཏེ། སེམས་འགགས་པས་ཡེ་ཤེས་གསལ་བའི་དགོངས་
པ་ཞེས་བྱ་སྟེ། ཕྱི་ཡུལ་གྱི་བཟུང་བ་ཚོགས་དྲུག་གིས་བསྡུས་པའི་ཡུལ་སྣང་རྡུལ་ཕྲན་ཆ་མེད་དང་། ནང་སེམས་ཀྱི་འཛིན་པ་འདས་མ་འོངས་ད་ལྟར་ཆ་མེད་དུ་སྟོང་མ་དགོས་ཤིང་། གསང་བ་
གཉིས་མེད་ཀྱི་ཤེས་པ་མཚོན་བྱེད་ཀྱི་དཔེ་ལས་འདས་པ་ངོ་སྤྲད་པ་ནི། གནས་ལུགས་དེ་བཞིན་ཉིད་ཀྱི་ངོ་བོ་འདི་ཕྱི་སྣོད་ནང་བཅུད། ལུས་ཀྱི་མགོ་འཇུག་སྟོད་སྨད་གང་དུ་གནས། ལེགས་པར་
བརྟགས་པས། ལྟ་བ་རྣམ་ཤེས་ཀྱི་བསྒོམ་པས་མ་ཡིན་གྱི་བྱེད་ཀྱི་རིག་པ་ཡེ་ཤེས་ཀྱི་སྟེང་ནས་གོམས་བའམ་ཉམས་ལེན་བྱེད་པའོ། །ཤེལ་གོང་ལྟར་གསལ་ཡང་། སྣང་ཡུལ་སེམས་ཡིད་རྣམ་པར་ཤེས་པ་གང་གི་ཡང་ཡུལ་
དུ་མ་གྱུར་པས། བློའི་ཡུལ་ལས་འདས་པ། ཚིག་དང་ཐ་སྙད་ཀྱིས་ཁ་མ་རེག་ཅིང་། ཡོད་མེད་ཡིན་མིན་གྱི་ཁས་ལེན་དང་བྲལ་བས། ལྟ་སྒོམ་གྱི་ཡུལ་ལས་འདས་པ། དགོངས་པ་ཡེ་བབས་

ཆོས་ཉིད་ཆེན་པོ་རང་བབས་སུ་གཞག་པས། རྣམ་རྟོག་མ་སྤངས་དབྱིངས་སུ་དག་ནས། སེམས་ཀྱི་མ་བསླད་པའི་རིག་པ་གཅེར་ཡན་དུ་སལ་ལེ་བ་ལ་རྟོག་པ་མེད་པ། གཉེན་པོ་དང་རྩོལ་བས་
མ་བསླད་ཅིང་། ཐ་མལ་ཡེངས་མ་ལམ་དུ་མ་སོང་བར། བཅོས་བསླད་བྲལ་བའི་ངང་གཞག་ལ། རང་བབས་ཀྱི་མ་ཡེངས་ཙམ་ནས། ཕྱེད་གཉེར་གྱི་དྲན་པ་རྒྱག་རྒྱུ་མེད་པ། དམིགས་གཏད་ཀྱི་བསྒོམ་
རྒྱུ་དང་བྲལ་བས། འབད་རྩོལ་ལ་མ་ལྟོས་པ། རང་གསལ་དུ་ཆམ་མེ། དང་མ་ངོས་སུ་ལྷོད་དེ་བ་ཡེ་ནས་འཁྲུལ་མ་མྱོང་བའི་གཤིས་ཀྱི་འབད་རྩོལ་མེད་བཞིན་དུ་སང་སང་འདྲ་བ་ལ་ཡུལ་སྣང་
ཐམས་ཅད་བདེན་མེད་དུ་བུན་ནེ་བ་འདྲ་བ། འཛིན་མེད་དུ་ཤིགས་སེ་བ་འདྲ་བ། གའལ་སྟོང་དུང་ངེ་བ། སྟོང་གསལ་དུ་ཝལ་ལེ་བ་འདྲ་བ་དེ་རེ་དོགས་དང་བྲལ་བའི་ཆོས་ཀྱི་སྐུ་ཡེ་བཞུགས་
ཀྱི་ཚུལ། སེམས་ལས་འདས་པའི་རིག་པ་ཡེ་ཤེས་ཆེན་པོ་ཉིད་ཡིན་ནོ། །སྣང་བ་སྟོང་པར་མི་འདོད། སྟོང་པ་རིག་པའི་སྙིང་པོ་ཅན་ནི་སྣང་བའི་རང་བཞིན་སྟོང་པར་བཞུགས་པ། སྟོང་པའི་རང་

༄༅། །བཞིན་རིག་པར་གསལ་བའོ། །ལམ་ཁྱེར་གྱི་ཆོས་གསུམ་གྱི་འཁོར་འདས་དབྱེར་མེད་དུ་བསྲེ་བ་ནི། ལུས་རྩའི་དཀྱིལ་འཁོར་ལ་བརྟེན་ནས་བསྐྱེད་རིམ་རྣམ་གསུམ་སྔགས་
ཀྱི་བསྐྱེད་པའི་ལྷ་སྐུ་རྫོགས་རིམ་གྱི་ལྷ་སྐུ་སྐྱེ་བ་སྤྲུལ་སྐུ་དང་བསྲེ་བདེ་སྟོང་གི་ལྷ་སྐུ་བ། རྩ་ཡིག་བདུད་རྩིའི་དཀྱིལ་འཁོར་ལ་བརྟེན་ནས། བར་དོ་རྣམ་གསུམ་ལོངས་སྐུ་དང་བསྲེ་བ། རླུང་ཡེ་ཤེས་ཀྱི་དཀྱིལ་
འཁོར་ལ་བརྟེན་ནས། འོད་གསལ་གཉིད་འཇུག་གི་འོད་གསལ། བདེ་སྟོང་ལྷན་སྐྱེས་ཀྱི་འོད་གསལ། འཆི་བའི་འོད་གསལ། རྣམ་གསུམ་ཆོས་སྐུ་དང་བསྲེ་བའོ། །དེ་ལྟར་འཁྲུལ་མེད་ཉམས་སུ་བླངས་པས། སེམས་
ལ་སངས་རྒྱས་མི་རེ་བ། རྣམ་ཤེས་སྐྱེ་ཤི་བར་དོ། རྨི་ལམ་བར་དོ། སྲིད་པའི་བར་དོ་ལ་ཡེ་ཤེས་མི་རེ་བ། ཉོན་མོངས་ལ་ཆོས་སྐུ་མི་རེ་བ། ཟག་བཅས་འཛག་བདེ་ལ་འཛག་མེད་ཀྱིས་མི་རེ་བ། བཅོས་
མ་ལ་རང་བཞིན་བཅོས་མིན་མི་རེ་བ། དྲི་བཅས་ལ་སྙིང་པོ་མི་རེ་བ། ཀུན་རྫོབ་ལ་དོན་དམ་མི་རེ་བ། ནག་པོའི་ཡུལ་ལ་དཀར་པོ་མི་རེ་བ། མུན་པ་ལ་སྣང་བ་མི་རེ་བ། ལུས་གཟུགས་

ལ་འོད་ལུས་མི་རེ་བ། བླུན་པོ་ལ་ཀུན་མཁྱེན་མི་རེ་བ། སོ་སྐྱེ་ལ་གྲུབ་ཐོབ་མི་རེ་བ་རྣམས་ངེས་དོན་གྱི་མདོ་རྒྱུད་དུ་མ་དང་། བྱང་ཆུབ་སེམས་དཔའི་འགྲེལ་བ་བསྐོར་གསུམ། དཔལ་མགོན་
ཀླུ་སྒྲུབ་ཀྱི་རིམ་པ་ལྔ་པ། བསྟོད་ཚོགས་བྱང་ཆུབ་སེམས་ཀྱི་འགྲེལ་པ་སོགས་གཞུང་ལུགས་དུ་མ་མངའ་བ་རྣམས་དང། འཕགས་མཆོག་ཐོགས་མེད་ཡབ་སྲས་ཀྱི་བཤད་སྲོལ་འཁྲུལ་མེད་རྣམས་དང་།
ཁྱད་པར་འོད་གསལ་རྫོགས་པ་ཆེན་པོའི་རྒྱུད་གཞུང་མན་ངག་གི་གནས་ལ་བློ་ཆོས༼ གྲོས༽་དང་ལྡན་པ་རྣམས་ཀྱི་ལེགས་པར་གཟིགས་ལ་ཐུགས་ཉམས་སུ་ཚུལ་འདི་ཉིད་བཞེས་པ་མཁྱེན་ལགས།
སེམས་དང་བྲལ་ན་རིག་པ་སངས་རྒྱས་དངོས། །འོད་གསལ་རྡོ་རྗེ་སྙིང་པོའི་རྒྱུད་རྒྱལ་ལས། །གསུངས་དོན་བདེ་གཤེགས་སྙིང་པོ་སྟོན་པའི་གནད། །བླ་མ་དམ་པའི་མན་ངག་གིས་བརྒྱན་ཏེ། །
མ་སྦས་མ་ནོར་གསལ་ལ་ཞིབ་པ་འདི། །དེ་ཕྱིར་རྣམ་དཔྱོད་བློ་གྲོས་སྒྲ་འཛིན་ལྡན། །ཕྱོགས་འཛིན་གཞན་དབང་མ་གྱུར་དུས་སྐབས་ཅན། །ཟབ་མོའི་བསྟན་ལ་དད་འདུན་ལྡན་པ་རྣམས། །

༄༅། །རྣམ་བཤད་ངོ་མཚར་དག་འདི་སྤྲོ་ཞིང་ལོངས། །ཐོས་ན་རྣ་བའི་དབང་པོ་བདེ་འགྱུར་ཞིང་། །བསམས་ན་ཡིད་དབང་དགའ་བས་ཚིམས་པར་བྱེད། །བསྒོམས་པས་རྡོ་རྗེ་འཆང་གི་གོ་
འཕངས་ཉིད། །ཐོབ་འགྱུར་འདི་ལ་ཐེ་ཚོམ་བྱ་མི་དགོས། །གལ་ཏེ་འདི་ལ་ནོངས་པའི་ཚོགས་མཆིས་ན། །བླ་མ་མཆོག་དང་ལྷག་པའི་ལྷ་ལ་བཤགས། །སྦས་དོན་མདོ་རྒྱུད་དུ་མ་ནས་
གསུངས་པའི། །རྒྱ་བོད་རིག་འཛིན་མཁས་པའི་འཁྲུལ་མེད་ལམ། །གསུང་དོན་འདི་དག་སུ་ཡིས་སྤོང་བར་ནུས། །དེང་སང་འདི་ན་སྐྱེ་བོ་ཕལ་ཆེ་བ། །སྒྲ་ཙམ་ལ་འཆལ་དོན་ལ་མི་འཇུག་ཅིང་། །
རེས་འགའ་ཐེ་ཚོམ་གནས་ལའང་ཡིད་གཞུང་བྱེད། །རྟག་ཆད་གཉིས་སྣང་མཐར་ལྷུང་ལ་ཞེན་ནས། །སྔོན་ཤུགས་ཞེན་པའི་དབང་གི་རྗེས་འཇུག་རྣམས། །གནས་ལུགས་ལྟ་བའི་དོན་ལ་
གནས་གྱུར་ཅིག །ཅེས་པ་རྗེ་བཙུན་བླ་མའི་གསུང་གི་རྒྱུན། །ཉལ་གྲོའི་དབུས་ནས་ཟེགས་མ་འཐོར་བ་ཞིག །པྲཛྙཱ་རསྨི་ཤེས་རབ་འོད་ཟེར་ཞེས་བྱས་སྦྱར་བ་དགེའོ། །མངྒ་༼འདིར་བཀྲ་ཤིས་༽ལཱ་ཏྲ། །

༄༅། །རྗེ་བཙུན་སྤྲུལ་པའི་སྐུ་གང་གི་གསུང་གི་བདུད་རྩི་ཟིན་བྲིས་སུ་བཏབ་པ་བཞུགས།

༄༅། །དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །འདིར་སྡེ་སྣོད་གསུམ་དང་རྗོད་བྱེད་མདོ་རྒྱུད་ཀྱི་ཚིག་དོན་ལ་འདྲེས་པར་བྱས་ནས། བུམ་པའི་དབང་ཐོབ་པས་ལམ་རྣམ་ཤེས་ཕུང་
པོ་སོགས་ཀྱི་མཚན་ཉིད་རགས་པ་གསལ་ནས་ཡིད་ངོར་ལྷ་ཡི་སྐུ་རང་བཞིན་ལྷུན་གྲུབ་དུ་སྟོང་ཉིད་དང་འབྲེལ་བ།མཉམ་ཉིད་དང་འབྲེལ་བ། རྗོད་མེད་བློ་འདས་དང་འབྲེལ་བའོ། །བསྐྱེད་པའི་རིམ་པ་བསྒོམ་པ། ལྟ་བ་ངོ་བོ་ཉིད་གསུམ་གྲུབ་མཐའ་འཁོར་
འདས་དབྱེར་མེད། འདའ་ཤེས་བྱ་མཐར་ཕྱིན་པ། དེ་ལྟར་མངོན་དུ་མ་གྱུར་ན་ཁ་མ་འོད་ཀྱི་གོང་བུ་སྒྲའི་འཕོ་བ། འབྲས་བུ་མཁའ་ཁྱབ་ཀྱི་སྐུ་རྡོ་རྗེ་སྟེ། དྲི་མེད་བཤགས་རྒྱུད་ལས། རྩ་རྣམས་འགྲོས་ཐིམ་དབྱིངས་
ཀྱི་ལམ་དག་པ། །ལུས་ཀྱི་སྒྲིབ་སྦྱངས་སྐྱེད་རིམ་སྤྲུལ་པའི་སྐུ། །ཞེས་པ་ལྟར་རོ། །ནང་རང་བྱུང་གི་ཡེ་ཤེས་སྟོན་པ། བླ་མས་གསང་བའི་དབང་ལ་བསྟེན་ནས་ངག་གི་དྲི་མ་སྦྱངས། བདག་
བྱིན་གྱིས་བརླབ་པ་གཏུམ་མོ་རྣམ་གསུམ་སྒོམ་པར་དབང་ལྟ་བ་རང་བྱུང་གི་ཡེ་ཤེས་དེ་ཉིད་མངོན་དུ་གྱུར་པ་གྲུབ་མཐའ་མ་འདྲེས་ཡོངས་རྫོགས། འདའ་ཁ་མ་དཔེ་ཡི་འོད་གསལ་བོགས་

༄༅། འོདམམ་གྱི་ཆ་ལོད་ཀྱི་སྣ་རྩེར་འོད་ཀྱི་ཐིག་ལེ་སྒོམ་པའི་སྲོག་རྩོལ་དང་། གསང་བའི་སྣ་རྩེར་རྫས་ཀྱི་ཐིག་ལེ་སྒོམ་བའི་སྲོག་རྩོལ། སྙིང་ཁའི་སྣ་རྩེར་སྔགས་ཀྱི་ཐིག་ལེ་སྒོམ་པའི་འཛིན་པ་དེ་དང་། ཁུང་དང་སྔགས་དང་ཐིག་ལེའི་རྣལ་འབྱོར་སྒོམ་པའི་གནད་དོ། །
ལག་འབྲས་བུ་མཁའ་ཁྱབ་ཀྱི་གསུང་རྡོ་རྗེ་སྟེ། སྔ་མ་ལས། ཡི་གེའི་འགྲོས་ཐིམ་སྔགས་ཀྱི་ལམ་དག་པ། །ངག་གི་སྒྲིབ་སྦྱངས་རྫོགས་རིམ་ལོངས་སྤྱོད་སྐུ། །ཞེས་གསུངས་སོ། །གསང་
བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མས། ཤེར་དབང་བསྐུར་ཏེ་ཡིད་ཀྱི་དྲི་མ་སྦྱངས། གཞན་ལུས་ཐབས་ལྡན་གྱི་བསྐོར་ཉམས་སུ་ལེན་པར་དབང་། ལྟ་བ་ལྷན་ཅིག་སྐྱེས་པ་ཡེ་ཤེས། 
གྲུབ་མཐའ་བདེ་སྟོང་དབྱེར་མེད། འདའ་ཁ་མ་དོན་གྱི་རྡོ་རྗེ་སེམས་དཔལ། འབྲས་བུ་མཁའ་ཁྱབ་ཀྱི་ཐུགས་རྡོ་རྗེའོ། །གོང་གི་རྒྱུད་ལས། བདུད་རྩི་ཁམས་ཀྱི་དྭངས་མ་བཅུད་ཀྱི་ལམ། །
སེམས་ཀྱི་སྒྲིབ་སྦྱངས་དྭངས་མ་ཆོས་ཀྱི་སྐུ། །ཞེས་སོ། །མཐར་ཐུག་ཆོས་ཐམས་ཅད་ཀྱི་དེ་ཁོ་ན་ཉིད་སྟོན་པའི་བླ་མས། དབང་བཞི་བསྐུར་ནས་སྒོ་གསུམ་གྱི་དྲི་མ་སྦྱངས་ནས་གནས་ལུགས་

ཕྱག་རྒྱ་ཆེན་པོ་དང་། ཐོད་རྒལ་སྟོང་པ་རིག་པའི་སྙིང་པོ་ཅན་ཉམས་སུ་ལེན་པར་དབང་། ལྟ་བ་ཤིན་ཏུ་རྣམ་པར་དག་པའི་ཡེ་ཤེས། གྲུབ་མཐའ་བསམ་གྱིས་མི་ཁྱབ་པའི་ཟུང་འཇུག འདའ་
ཁ་མ་གསང་ཆེན་ཕྱག་རྒྱ་ཆེན་པོ། འབྲས་བུ་མཁའ་ཁྱབ་ཀྱི་ངོ་བོ་ཉིད་སྐུ་མཆོག་ཏུ་མི་འགྱུར་བའི་སྟོང་གཟུགས་ཕྱག་རྒྱ་ཆེན་པོ། ཡེ་ཤེས་ཀྱི་རླུང་རིག་ལས་གྲུབ་པའི་མཚན་དཔེས་སྤྲས་པ།
རང་སྣང་གི་བཞིན་ལག་ཅན་ཁ་སྦྱོར་ཡན་ལག་བདུན་ལྡན། གདོད་ནས་ལྷུན་གྱིས་གྲུབ་པའི་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་སྐུ་སྟེ། སྔ་མ་ལས། རླུང་གི་འགྲོས་ཐིམ་མི་ཤིག་རྡོ་
རྗེའི་སྐུ། །ལུས་ངག་ཡིད་དག་ངོ་བོ་ཉིད་ཀྱི་སྐུ། །ཞེས་གསུངས་ཞིང་། སྐུ་དེ་ཡང་རང་སྣང་གི་བཞིན་ལག་ཅན་ཡིན་པར་ཧེ་བཛྲ་ལས། དེ་ཕྱིར་སངས་རྒྱས་དངོས་པོ་མིན། །དེ་ཉིད་དངོས་མེད་
ཚུལ་ཡང་མིན། །ཞལ་ཕྱག་རྣམ་པའི་གཟུགས་ཅན་ཉིད། །ཅེས་དང་། ཀཱ་ལ་ཙཀྲ་ལས། ཁམས་གསུམ་ལས་ནི་རྣམ་གྲོལ་ཞིང་། །ནམ་མཁའ་དང་ནི་མཉམ་གྱུར་པ། །འདོད་པ་རྣམས་ཀྱིས་མ་

༄༅། །གོས་པ། །རྡུལ་བྲལ་སྐུ་ཁྱོད་ཕྱག་འཚལ་ལོ། །ཞེས་དང་། ཡེ་ཤེས་རྫོགས་པ་ཆེན་པོའི་རྒྱུད་ལས། ཡེ་ཤེས་གསང་བའི་དཀྱིལ་འཁོར་བརྙེས། །རང་བྱུང་སེམས་ཉིད་
ཀུན་གྱི་ལྷ། །ཞེས་ཤེས་པ་ལྟར་རོ། །གདམས་པ་དེ་རྣམས་ཉམས་སུ་ལེན་པ་ལ་མདོར་དྲིལ་ན། གནས་ལུགས་རྒྱུའི་རྒྱུད། ལམ་ཐབས་ཀྱི་རྒྱུད། དེ་མངོན་དུ་གྱུར་པ་འབྲས་བུ་ཕྱག་རྒྱ་ཆེན་
མོའི་རྒྱུད་དོ། །དེ་ལ་ཡང་རྒྱུའི་རྣལ་འབྱོར། ལམ་སྤྱི་དང་བྱེ་བྲག་གི་རྣལ་འབྱོར། མཐར་ཐུག་འབྲས་བུའི་རྣལ་འབྱོར། དེ་ཡང་། མ་དག་པ་སེམས་ཅན་གྱི་སྣང་བ། ཅུང་ཟད་དག་པ་ཉམས་དང་
ཏིང་ངེ་འཛིན་གྱི་སྣང་བ། ཤིན་ཏུ་རྣམ་པར་དག་པ་ཡེ་ཤེས་ཀྱི་སྣང་བའོ། །དེ་རྣམས་མ་ནོར་བར་སྟོན་པར་བྱེད་པ་ལ། བདེ་བར་གཤེགས་པའི་བཀའ་ཚད་མ། རྡོ་རྗེ་སློབ་དཔོན་གྱི་མན་ངག་ཚད་མ།
རྣལ་འབྱོར་དབང་ཕྱུག་གི་ཉམས་མྱོང་རྗེས་སུ་དྲན་པའི་ཚད་མ། རྟེན་ཅིང་འབྲེལ་བར་འབྱུང་བ་ལོ་རྒྱུས་ཀྱི་ཚད་མའོ། །དེ་དག་མྱུར་དུ་རྟོགས་པའི་ཕྱིར། དབང་གི་ཆུ་བོ་མ་ནུབ་པ། བྱིན་

བརླབས་ཀྱི་རྒྱུད་པ་མ་ཉམས་པ། མན་ངག་གི་སྣ་ཁ་མ་ལོག་པ།མོས་གུས་ཀྱི་བསམ་པ་ཚིམ་པ་སོགས་ཕྱི་ནང་གསང་བ་མཐར་ཐུག་གི་རྟེན་འབྲེལ་འགྲིགས་ནས་ལྟ་བའི་དུག་དབྱུང་། སྒོམ་
པའི་བདུད་རྩི་བསྟན། སྤྱོད་པས་ལ་དོར་ནས་གསང་སྔགས་གསང་བའི་ལམ་ལ་ཞུགས་པ་རྣམས་ཀྱིས་བདེ་ཆེན་ལྷན་ཅིག་སྐྱེས་པའི་ཡེ་ཤེས། ཁ་སྦྱོར་ཡན་ལག་བདུན་ལྡན་གྱི་སྐུ་མངོན་དུ་
བྱེད་པ་སྟེ། དེ་ཡང་གཞི་ལ་བཞུགས་པ་ལམ་དུ་གོམས་པས། འབྲས་བུ་མངོན་དུ་འགྱུར་པ་ཆོས་ཉིད། །ཅེས་གསུངས་སོ། །དགེའོ། །བཀྲ་ཤིས། འགྲོ་དོན་འཕེལ་བའི་བཀྲ་ཤིས་ཤོག 

༄༅། །རྗེ་བཙུན་དམ་པ་སྤྲུལ་བའི་སྐུ་གང་གི་གསུང་གི་ཟེགས་མ་ཟིན་བྲིས་སུ་བཏབ་པ་བཞུགས་སོ། །

༄༅། །དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །འདིར་སྡེ་སྣོད་གསུམ་དང་། རྒྱུད་སྡེ་བཞིའི་དོན་སྟོན་པར་བྱེད་པ་ལ། ཕྱི་སྒྲོ་འདོགས་བཅོད་པའི་བླ་མ་བསྟེན་ནས། བརྗོད་བྱ་
བསླབ་པ་གསུམ་དང་། རྗོད་བྱེད་མདོ་རྒྱུད་ཀྱི་ཚིག་དོན་ལ་འདྲིས་པར་བྱས་ནས། བུམ་པའི་དབང་ཐོབ་པས། ལམ་བསྐྱེད་པའི་རིམ་པ་རྣམ་ཤེས་ཐུང་སོགས་ཀྱི་མཚན་ཉིད་རགས་བ་གསལ་ནས་ཡིད་ངོར་ལྷའི་སྐུ་རང་
བཞིན་ལྷུན་གྲུབ་ཏུ་བསྒོམ་པ། བལྟ་བ་ངོ་བོ་ཉིད་མཉམ་ཉིད་འབྲེལ་བ་གསུམ་སྟོང་ཉིད་འབྲེལ་བ།མཉམ་ཉིད་འབྲེལ་བ། བརྗོད་མེད་བློ་འདས་དང་འབྲེལ་བ། གྲུབ་མཐའ་ཤེས་བྱ་མཐར་ཕྱིན་པ་འཁོར་འདས་དབྱེར་མེད། འདའ་ཁ་དེ་ལྟར་
མངོན་དུ་མ་གྱུར་མ་འོད་ཀྱི་གོང་བུ། སྒྲའི་འཕོ་བ། འབྲས་བུ་མཁའ་ཁྱབ་ཀྱི་སྐུ་རྡོ་རྗེ་སྟེ། དྲི་མེད་བཤགས་རྒྱུད་ལས། རྩ་རྣམས་འགྲོས་ཐིམ་དབྱིབས་ཀྱི་ལམ་དག་པས། །ལུས་ཀྱི་སྒྲིབ་སྦྱངས་
བསྐྱེད་རིམ་སྤྲུལ་པའི་སྐུ། །ཞེས་པ་ལྟར་རོ། །ནང་རང་བྱུང་གི་ཡེ་ཤེས་སྟོན་པའི་བླ་མས། གསང་བའི་དབང་ལ་རྟེན་ནས། ངག་གི་སྒྲིབ་པ་སྦྱངས། བདག་བྱིན་གྱིས་རློབ་པ་གཏུམ་མོ་རྣམ་གསུམ་བསྒོམ་

༄༅། །པར་དབང་། བལྟ་བ་རང་བྱུང་གི་ཡེ་ཤེས། དེ་ཉིད་མངོན་དུ་གྱུར་པ་གྲུབ་མཐའ་མ་འདྲེས་ཡོངས་རྫོགས། འདའ་ཁ་མ་དཔེའི་འོད་གསལ། བོགས་འདོན་ལམ་གྱི་ཆ་ལག་གདོང་གི་སྣ་རྩེ་འོད་
ཀྱི་ཐིག་ལེ་བསྒོམ་བའི་སྲོག་རྩོལ་དང་། གསང་བའི་སྣ་རྩེ་རྫས་ཀྱི་ཐིག་ལེ་བསྒོམ་བའི་སྲོག་རྩོལ། སྙིང་ཁའི་སྣ་རྩེ་སྔགས་ཀྱི་ཐིག་ལེ་བསྒོམ་པའི་འཛིན་པ་སྟེ། རླུང་དང་སྔགས་དང་ཐིག་ལེའི་རྣལ་འབྱོར་བསྒོམ་པའི་གནད་དོ། །འབྲས་བུ་མཁའ་ཁྱབ་ཀྱི་གསུང་རྡོ་རྗེ། སྔ་མ་ལས། ཡི་གེའི་
འགྲོས་ཐིམ་སྔགས་ཀྱི་ལམ་དག་པ། །ངག་གི་སྒྲིབ་སྦྱངས་རྫོགས་རིམ་ལོངས་སྤྱོད་སྐུ། །ཞེས་གསུང་སོ། །གསང་བ་ལྷན་ཅིག་སྐྱེས་པའི་ཡེ་ཤེས་སྟོན་པའི་བླ་མས། ཤེར་དབང་བསྐུར་ཏེ། ཡིད་
ཀྱི་དྲི་མ་སྦྱངས། གཞན་ལུས་ཐབས་ལྡན་ཀྱི་སྐོར་ཉམས་སུ་ལེན་པའི་དབང་། ལྟ་བ་ལྷན་གཅིག་སྐྱེས་པའི་ཡེ་ཤེས། གྲུབ་མཐའ་བདེ་སྟོང་དབྱེར་མེད། འདའ་ཁ་མ་དོན་གྱི་རྡོ་རྗེ་སེམས་དཔའ། འབྲས་
བུ་མཁའ་ཁྱབ་ཀྱི་ཐུགས་རྡོ་རྗེའོ། །གོང་གི་རྒྱུད་ལས། བདུད་རྩི་ཁམས་ཀྱི་དྭངས་མ་བཅུད་ཀྱི་ལམ། །སེམས་ཀྱི་སྒྲིབ་སྦྱངས་དྭངས་མ་ཆོས་ཀྱི་སྐུ། །ཞེས་སོ། །མཐར་ཐུག་ཆོས་

ཐམས་ཅད་ཀྱི་དེ་ཁོ་ན་ཉིད་སྟོན་པའི་བླ་མས། དབང་བཞི་པ་བསྐུར་ནས། སྒོ་གསུམ་གྱི་དྲི་མ་སྦྱངས་ནས། གནས་ལུགས་ཕྱག་རྒྱ་ཆེན་པོ་དང་། ཐོད་རྒལ་སྟོང་པ་རིག་པའི་སྙིང་པོ་ཅན་ཉམས་
སུ་ལེན་པའི་དབང། ལྟ་བ་ཤིན་ཏུ་རྣམ་པར་དག་པའི་ཡེ་ཤེས། གྲུབ་མཐའ་བསམ་གྱིས་མི་ཁྱབ་པའི་ཟུང་འཇུག འདའ་ཁ་མ་གསང་ཆེན་ཕྱག་རྒྱ་ཆེ། འབྲས་བུ་མཁའ་ཁྱབ་ཀྱི་ངོ་བོ་ཉིད་སྐུ་མཆོག་
ཏུ་མི་འགྱུར་བའི་སྟོང་གཟུགས་ཕྱག་རྒྱ་ཆེན་པོ། ཡེ་ཤེས་ཀྱི་རླུང་རིག་ལས་གྲུབ་པའི་མཚན་དཔེས་སྤྲས་པ། རང་སྣང་གི་བཞིན་ལག་ཅན་ཁ་སྦྱོར་ཡན་ལག་བདུན་ལྡན། གདོད་ནས་ལྷུན་གྱིས་
གྲུབ་པའི་བདེ་ཆེན་ལྷན་གཅིག་སྐྱེས་པའི་ཡེ་ཤེས་ཀྱི་སྐུ་སྟེ། སྔ་མ་ལས། རླུང་གི་འགྲོས་ཐིམ་མི་ཤིགས་རྡོ་རྗེའི་སྐུ། །ལུས་ངག་ཡིད་དག་ངོ་བོ་ཉིད་ཀྱི་སྐུ། །ཞེས་གསུངས་ཤིང་། སྐུ་དེ་ཡང་རང་
སྣང་གི་བཞིན་ལག་ཅན་ཡིན་པར། ཧེ་བཛྲ་ལས། དེ་ཕྱིར་སངས་རྒྱས་དངོས་པོ་མིན། །དེ་ཉིད་དངོས་མེད་ཚུལ་ཡང་མིན། །ཞལ་ཕྱག་རྣམ་པའི་གཟུགས་ཅན་ཉིད། །ཅེས་དང་། ཀཱ་ལ་ཙཀྲ་ལས།

༄༅། །ཁམས་གསུམ་ལས་ནི་རྣམ་གྲོལ་ཞིང་། །ནམ་མཁའ་དང་ནི་མཉམ་གྱུར་ལ། །འདོད་པ་རྣམས་ཀྱིས་མ་གོས་པ། །རྡུལ་ཕྲན་སྐུ་ཁྱོད་ཕྱག་འཚལ་ལོ། །ཞེས་དང་། ཡེ་ཤེས་རྫོགས་པ་
ཆེན་པོའི་རྒྱུད་ལས། ཡེ་ཤེས་གསང་བའི་དཀྱིལ་འཁོར་བརྙེས། །རང་བྱུང་སེམས་ཉིད་ཀུན་གྱི་ལྷ། །ཞེས་བཤད་པ་ལྟར་རོ། །གདམས་པ་དེ་རྣམས་ཉམས་སུ་ལེན་པ་ལ། མདོར་སྒྲིལ་ན། དེ་སྔོན་དུ་
གྱུར་པ་འབྲས་བུ་ཕྱག་རྒྱ་ཆེན་པོའི་རྒྱུད་དོ། །དེ་ལ་ཡང་། རྒྱུའི་རྣལ་འབྱོར། ལམ་སྤྱི་དང་བྱེ་བྲག་གི་རྣལ་འབྱོར། མཐར་ཐུག་འབྲས་བུའི་རྣལ་འབྱོར། དེ་ཡང་མ་དག་པ་སེམས་ཅན་གྱི་སྣང་བ། ཅུང་
ཟད་དག་པ་ཉམས་དང་ཏིང་ངེ་འཛིན་གྱི་སྣང་བ། ཤིན་ཏུ་རྣམ་པར་དག་པ་ཡེ་ཤེས་ཀྱིས་སྣང་བའོ། །དེ་རྣམས་མ་ནོར་བར་སྟོན་པར་བྱེད་པ་ལས། བདེ་བར་གཤེགས་པའི་བཀའ་ཚད་མ། རྡོ་རྗེ་
སློབ་དཔོན་གྱི་མན་ངག་ཚད་མ། རྣལ་འབྱོར་དབང་ཕྱུག་གི་ཉམས་མྱོང་རྗེས་སུ་དྲན་པའི་ཚད་མ། རྟེན་ཅིང་འབྲེལ་པར་འབྱུང་བ་ལོ་རྒྱུས་ཀྱི་ཚད་མའོ། །དེ་དག་མྱུར་དུ་རྟོགས་པའི་ཕྱིར།

དབང་གི་ཆུ་བོ་མ་ནུབ་པ། བྱིན་བརླབས་ཀྱི་རྒྱུད་པ་མ་ཉམས་པ། མན་ངག་གི་སྣ་ཁ་མ་ལོག་པ། མོས་གུས་ཀྱི་བསམ་པ་ཚིམས་པ་སོགས། ཕྱི་ནང་གསང་བ་མཐར་ཐུག་གི་རྟེན་འབྲེལ་འགྲིགས་ནས།
ལྟ་བའི་དུག་དབྱུང་། བསྒོམ་པའི་བདུད་རྩི་བརྟེན། སྤྱོད་པ་ལ་དོར་ནས། གསང་སྔགས་གསང་བའི་ལམ་ལ་ཞུགས་པ་རྣམས་ཀྱིས། བདེ་ཆེན་ལྷན་ཅིག་སྐྱེས་པའི་ཡེ་ཤེས། ཕྱིན་ཅི་མ་ལོག་པ། ཁ་སྦྱོར་
ཡན་ལག་བདུན་ལྡན་གྱི་སྐུ་མངོན་དུ་བྱེད་པ་སྐྱོན་མེད་བདེ་བའི་དངོས་སོ་སྟེ། དེ་ཡང་། གཞི་ལ་བཞུགས་པ། ལམ་དུ་བསྒོམས་པས། འབྲས་བུ་མངོན་དུ་གྱུར་པ་ཆོས་ཉིད་དོ། །ཞེས་པ་འདི་ནི་རིག་
འཛིན་གྱི་སློབ་དཔོན་ཆེན་པོ་པདྨ་སམྦྷ་ཝས་རྗེས་སུ་བཟུང་ཞིང་། ཟབ་གསལ་རྫོགས་པ་ཆེན་པོའི་བྱ་བྲལ། པྲཛྙཱ་རསྨི༔ ཞེས་པས་སྔོན་གྱི་ལོ་པཎ་དུ་མའི་ཞབས་ཀྱི་པདྨོས་བཅགས་པ། སོལ་ནག་
ཐང་ཆེན་གྱི་ངོགས། ས་ལ་སྤྱོད་པའི་སྐྱེ་དགུའི་དབང་ཕྱུག་གི་ཕོ་བྲང་བཀྲ་ཤིས་ཐོབ་རྒྱལ་ལྷ་རྩེར་སྦྱར་བས་སེམས་ཅན་ལ་ཕན་པར་གྱུར་ཅིག ཞུས་དག་དགེའོ། །

༄༅། །གསུང་རྒྱུན་ཟིན་བྲིས་མུན་པ་རྣམ་པར་སེལ་བའི་སྒྲོན་མེ་བཞུགས་སོ། །

༄༅། །འདིར་མཆོག་གི་བླ་མ་དམ་པ་སྤྲུལ་པའི་སྐུ་རྒྱལ་དབང་རཏྣའི་མཚན་ཅན་གྱི་གསུང་གི་རྒྱུན་ལས། དེ་ཡང་སངས་རྒྱས་དང་སེམས་ཅན་གཉིས་སྔ་ཕྱི་མེད་དེ། ཐོག་མའི་གཞི་
རང་བྱུང་གི་ཡེ་ཤེས་སྐྱེ་བ་མེད་པ་མྱང་འདས་ཀྱི་སྔ་ཤོས་དང་། མདངས་འགག་པ་མེད་པའི་རང་རྩལ་དེ་ཉིད་རང་སྣང་དུ་མ་ཤེས་པ་དེ་ཉིད། མ་རིག་པའི་ཐོག་མ་ཡིད་སྣང་གི་ཤེས་པ་འཁོར་བའི་
སྔ་ཤོས་ཏེ། དེ་ལྟ་བུ་ཉིད་གདོད་མ་ནས་སུས་ཀྱང་མ་བྱས་པ་རང་བྱུང་བས། དབྱིངས་ཀྱི་ཡོན་ཏན་རྟག་ཏུ་འགྱུར་བ་མེད་པའི་ཡེ་ཤེས་ཀྱི་རྩལ་སྣང་ལ། གཉིས་སྣང་མེད་པར་ཡོད་སྙམ་
པའི་གོང་གི་ཡིད་འཁུ་འཕྲིག་ཟོས་པས་འཁྲུལ་གཞིར་སོང་སྟེ། ཡིད་ཀྱི་ཁ་ནང་དུ་བལྟས་ཤིང་ང་དང་བདག་ཏུ་བཟུང་བས། ཡིད་ཀྱི་རྣམ་པར་ཤེས་པ་ཁ་ཕྱིར་བལྟས་ཏེ། སྒོ་ལྔའི་རྗེས་སུ་

༄༅། །འབྲངས་བ་ལས་བདག་གཞན་ལ་སོགས་པའི་རྟག་ཆད་དུ་མས་ལས་ཀྱི་རྒྱུ་སྣ་ཚོགས་པ་བསགས་ཤིང་། འཁོར་བའི་ངོ་བོ་བདག་ཏུ་འཛིན་པ་ལ་སོང་བའོ། །ཐོག་མའི་དབྱིངས་རིག་བདེ་བར་
གཤེགས་པའི་སྙིང་པོ་རང་བཞིན་ལྷུན་གྱིས་གྲུབ་པའི་སངས་རྒྱས་སུ་བརྗོད་ཅིང་འདི་ཉིད་རྟོགས་མ་རྟོགས་ལས་གཞན་པའི་འཁོར་འདས་མེད་ལ། ཚངས་ཆེན་གྱི་ཞིང་འདིའི་བཀོད་པ་ཉེ་བར་
སྒྱུ སྣང་བའི་སྔ་རོལ་དུ། སྐུ་དང་ཡེ་ཤེས་འདུ་འབྲལ་མེད་པའི་དབྱིངས་སུ་བཞུགས་པ་ཉིད། གཞི་སྣང་དུ་རང་གསལ་རིག་པའི་ངོ་བོ་འཕགས་མ་ཐག་རང་སྣང་ལྷུན་གྲུབ་ཀྱི་དཀྱིལ་འཁོར་དུ་
ངོ་ཤེས་པ་ནི་ཞིང་འདིའི་ཐོག་མའི་ཀུན་ཏུ་བཟང་པོ་དང་། གཞན་ཡང་གཞི་སྣང་དེ་ཉིད་རང་སྣང་དུ་ངོ་ཤེས་པས་གྲོལ་བ་ནི་ཐོག་མཐའ་བར་གསུམ་དུ་ཆུ་བོའི་རྒྱུན་ལྟར་ཡོད་དོ། །དེ་ལྟར་མ་
ཤེས་པའི་ཡིད་ཀྱི་མཁའ་བག་ལ་ཉལ་རྣམས་ནི། པདྨའི་གསུང་སྒྲ་ཞེས་ཀུན་ཏུ་འཕྲོས་པའི་སྒྲས་བསྐུལ་བའི་ཚེ། སྲིད་པའི་འགྲོ་བའི་ཡིད་ཞུགས་པ་ལས་སེམས་ཅན་མཆེད་པ་དང་སྦྱར་ན་སྔར་གྱི་

གཟུགས་མེད་སྨིན་དུས་རྣམ་ཤེས་བཟུང་བའི་ཆར་གནས་པ། འབྱུང་བའི་ས་བོན་བག་ལ་ཉལ་དུ་གནས་པ་རྣམས་མངོན་གྱུར་དུ་སད་དེ། རྣམ་པར་ཤེས་པའི་ཏིང་ངེ་འཛིན་གྱི་སྤྲུལ་པའི་ལུས་སུ་
འགྲུབ་སྟེ། རང་གི་སྣང་བ་ཟང་ཐལ་དུ་ཤར་བས་ལུས་ཀྱི་ཆར་མེད་པ་ཡང་མ་ཡིན། ཕྲ་བ་ཡིད་དང་། རགས་པ་ཤ་ཁྲག་དང་། དྭངས་མ་འོད་ཀྱི་ལུས་གསུམ་གང་རུང་དུ་མ་གྲུབ་པས་ཡོད་
པ་ཡང་མ་ཡིན་པའི་ཕྱིར། ཡོད་མིན་མེད་མིན་པའི་འགྲོ་བ་དང་། ཁམས་ཞེས་བྱའོ། །རང་བཞིན་གྱི་རྣམ་པར་སྤྲུལ་པའི་ལུས་དེ་ཉིད་ཀྱང་ཡོད་པ་ལྟར་སྣང་ལ། རེས་མེད་པ་ལྟར་སྣང་བའི་ཕྱིར་
ཡང་ཡོད་མིན་མེད་མིན་པའི་འགྲོ་བ་ཞེས་གྲགས་སོ། །འགྲོ་བ་དེ་དག་ཀྱང་ཞིང་འདིའི་རྩེ་མོ་པདྨ་རྣམ་པར་བརྩེགས་པའི་ནམ་མཁའ་ལ་བརྟེན་ནས་གནས་སོ། །དེ་དག་ལས་འགྲོ་བ་དཔག་ཏུ་
མེད་པར་མཆེད་དེ་ཏིང་འཛིན་ཞི་བའི་རབ་འོད་དང་དགའ་བདེ་ལ་སྤྱོད་ཅིང་། ཡིད་རབ་ཏུ་གཡོས་པས་འགྲོ་བ་དེ་དག་གི་ཡིད་སྣ་ཚོགས་ལས་སྐྱེས་པའི་འགྲོ་བའི་གཟུགས་སྣང་ཇི་སྙེད་ཅིག་བྱུང་

༄༅། །བའི་དོན་ནི། བརྟག་གཉིས་ལས་ཀྱང་། ང་ལས་འགྲོ་བ་འདི་དག་བྱུང་། །ང་ལས་གནས་གསུམ་པོ་ཡང་བྱུང་། །འདི་ཀུན་ང་ཡི་སྤྲུལ་པ་སྟེ། །འགྲོ་བའི་རང་བཞིན་གཞན་
ལ་མཐོང་། །ཞེས་དང་། རང་ཤར་ལས། ང་མེད་པ་ཡི་སྔ་རོལ་ན། །སངས་རྒྱས་སེམས་ཅན་གཉིས་མེད་དེ། །ལམ་དང་གྲུབ་པ་ག་ལ་ཡོད། །ང་ལས་མ་བྱུང་གཅིག་ཀྱང་མེད། །ཅེས་
གསུངས་པས། དེ་ཉིད་མངོན་གསུམ་དུ་རྟོགས་པའི་ཐབས་ལ། འཁོར་ལོ་དང་པོར། རྒྱུ་ཀུན་འབྱུང་ལ་བརྟེན་ནས་འབྲས་བུ་སྡུག་བསྔལ་འབྱུང་བར་ཤེས་ཏེ། དེ་ཉིད་ལམ་གྱི་བདེན་པ་ལ་ནན་ཏན་
བྱས་པས་སྤངས་ཏེ། དོན་དམ་འགོག་བདེན་གྱི་འབྲས་བུ་མངོན་དུ་བྱེད་པའོ། །ཆོས་ཀྱི་འཁོར་ལོ་བར་པ་མཚན་ཉིད་མེད་པ་ནི། གཟུགས་ནས་རྣམ་མཁྱེན་གྱི་བར་ཆོས་ཐམས་ཅད་རང་བཞིན་
སྟོང་ཉིད་ཀྱི་གཏན་ལ་ཕབ་ནས། རྣམ་ཤེས་ཀྱི་ངོ་བོ་ཅིར་སྣང་རུང་ཡེ་ཤེས་ཀྱི་ངོ་བོར་གང་ཡང་མི་དམིགས་པའི་ཚུལ་གྱིས། བདེན་གཉིས་དབྱེར་མེད་ཀྱི་སྒོ་ནས་ཉམས་སུ་བླངས་པས་འབྲས་

བུ་མངོན་དུ་བྱེད་པ་སྟེ། འགྲེལ་ཆུང་ལས། རང་རང་ངོ་བོས་སྟོང་པའི་ཕྱིར། །སྟོང་པ་ཉིད་ནི་ཉི་ཤུར་འདོད། །ཅེས་གསུངས་པ་དང་། ཐ་མ་ངེས་དོན་རྣམ་པར་ངེས་པའི་འཁོར་ལོས་ནི། ཤེས་བྱ་
མཐའ་དག་ཀུན་བཏགས་དང་། གཞན་དབང་གཉིས་ཏེ་རང་རང་གི་ངོ་བོས་སྟོང་ལ། ཡོངས་གྲུབ་དོན་དམ་པའི་འོད་གསལ་རང་གི་ངོ་བོས་མི་སྟོང་པའི་བདག་ཉིད་དུ་བཞུགས་པ་ནི། རྒྱུད་བླར།
རྣམ་དབྱེར་བཅས་པའི་མཚན་ཉིད་ཅན། །གློ་བུར་དག་གི་ཁམས་སྟོང་གི །རྣམ་དབྱེར་མེད་པའི་མཚན་ཉིད་ཅན། །བླ་མེད་ཆོས་ཀྱིས་སྟོང་མ་ཡིན། །ཞེས་དང་། ཚད་མ་
རྣམ་འགྲེལ་ལས། རྣམ་པར་རྟོག་པས་བརྟགས་པའི་དོན།། ཀུན་ཏུ་བརྟགས་པའི་ངོ་བོ་ཉིད། །རྣམ་པར་རྟོག་པ་གཞན་གྱི་དབང་། །དེ་ཡི་སྟོང་ཉིད་ཡོངས་སུ་གྲུབ། །ཅེས་གསུངས་ཤིང་། གསང་
སྔགས་རྡོ་རྗེ་ཐེག་པ་ནི། རང་བྱུང་གི་ཡེ་ཤེས་དབྱིངས་རིག་གཉིས་མེད་དོན་དམ་པའི་བདེན་པ་དྲང་ཐད་དུ་རྟོགས་པའི་ཐབས་མཆོག་ཏུ་གྱུར་པ་སྟེ། དབང་པོ་རྣོན་པོ་མྱུར་དུ་གྲོལ་བར་བྱེད་པའི་

༄༅། །གནད་ནི། ཀུན་རྫོབ་སྣང་ཚོད་དུ་བདེན་པར་མི་འཇོག་པར། རྡོ་རྗེ་བཞིའི་དཀྱིལ་འཁོར་དུ་སྨིན་བྱེད་དབང་དང་། གྲོལ་བྱེད་ལྟ་གྲུབ་གཉིས་ཀྱི་སྒོ་ནས་ཉམས་སུ་བླངས་པས།
འབྲས་བུ་མཆོག་ཏུ་མི་འགྱུར་བའི་ཟུང་འཇུག་བདེ་བ་ཆེན་པོ་མངོན་སུམ་དུ་བྱེད་པའོ། །མདོར་ན་སྣང་སྲིད་འཁོར་འདས་ཀྱི་ཆོས་ཐམས་ཅད། སྣང་ཆའི་ངོ་བོ་ལ་ཅིར་སྣང་རུང་། འཛིན་ཆའི་ངོ་
བོར་སྤུ་རིས་མ་ཞུགས་པའི་ཚུལ་དུ་ཉམས་སུ་ལེན་པ་ནི། དཔེར་ན། སྐྱེས་བུ་མངོན་པར་ཆགས་པ་དག་གིས། ན་ཆུང་དང་ལྷན་གཅིག་ཏུ་གོམས་པ་ལས། ཅི་ཞིག་ལྟར་ན་མཐོང་མ་དགོས་པར།
དེའི་བྱད་བཞིན་རང་གི་ཡིད་ཀྱི་གསལ་སྣང་དུ་ཤར་བ་ལྟར། ཚོགས་དྲུག་གི་ཡུལ་སྣང་དང་། འཛིན་བྱེད་ཀྱི་བློ་གཉིས་ཀ་རང་བཞིན་མེད་བཞིན་དུ་སྣང་བ་གཟུགས་བརྙན་དུ་ཤར་བ་
བཞིན་ནོ། །དེ་ཐམས་ཅད་སྡེ་སྣོད་གསུམ་དང་མཐུན་པར་ཉམས་སུ་ལེན་པ་ལ། དྲན་པ་དང་ཤེས་བཞིན། བག་ཡོད་པའི་ཚུལ་ནི། བླ་མ་རིན་པོ་ཆེའི་ཞལ་ནས། དྲན་པ་མངོན་བ་ལུགས་གང་ཞེ་ན།

འདྲིས་པའི་དངོས་པོ་ལ་སེམས་ཀྱི་བརྗེད་པ་མེད་པ་སྟེ། རྣམ་པར་གཡེང་བའི་ལས་ཅན་ནོ། །ཏིང་ངེ་འཛིན་གང་ཞེ་ན། རྟག་པའི་དངོས་པོ་ལ་སེམས་རྩེ་གཅིག་པ་ཉིད་དེ་ཤེས་པ་བརྟེན་པའི་
ལས་ཅན་ནོ། །ཤེས་རབ་ནི། ཆོས་རྣམས་ལ་རབ་ཏུ་རྣམ་པར་འབྱེད་པ་སྟེ་ཐེ་ཚོམ་སྤངས་པའི་ལས་ཅན་ནོ། །དད་པ་ནི། ཡིད་ཆེས་པས་འདུན་པར་བྱེད་པའོ། །བརྩོན་འགྲུས་ནི། ཆོག་པར་
མི་འཛིན་པ་ལ་སེམས་མངོན་པར་སྤྲོ་བ་སྟེ། དགེ་བའི་ཕྱོགས་ཡོངས་སུ་རྫོགས་པར་བྱེད་པའོ། །བག་ཡོད་ནི། དགེ་བའི་ཕྱོགས་རྣམས་སྤྱོད་ཅིང་ཟག་པ་དང་བཅས་པའི་ཆོས་རྣམས་
ལ་སེམས་བསྲུང་བའོ། །བཏང་སྙོམས་ནི་སེམས་ལུང་མ་བསྟན་དུ་འདུག་པའོ། །བག་མེད་པ་གང་ཞེ་ན། འདོད་ཆགས་དང་ཞེ་སྡང་དང་གཏི་མུག་དང་ལེ་ལོ་དང་བཅས་པ་ལ་གནས་ནས་དགེ་
བའི་ཆོས་རྣམས་མི་བསྒོམ་ཞིང་། ཟག་པ་དང་བཅས་པའི་ཆོས་རྣམས་ལ་སེམས་མི་བསྲུང་བ་སྟེ། མི་དགེ་བ་འཕེལ་བ་དང་། དགེ་བ་འགྲིབ་པའི་རྟེན་བྱེད་པའི་ལས་ཅན་ནོ། །ཤེས་བཞིན་

༄༅། །མ་ཡིན་པ་གང་ཞེ་ན། ཉོན་མོངས་པ་དང་མཚུངས་པར་ལྡན་པའི་ཤེས་རབ་སྟེ། དེ་ལུས་ངག་དང་སེམས་ཀྱི་སྤྱོད་པ་མ་ཤེས་བཞིན་དུ་འཇུག་པ་སྟེ། ལྟུང་བའི་རྟེན་བྱེད་པའི་ལས་
ཅན་ནོ། །རྣམ་པར་གཡེང་བ་གང་ཞེ་ན། ཕྱིའི་གཡེང་བ། དགེ་བ་ལ་ཞུགས་པའི་སེམས་འདོད་པའི་ཡོན་ཏན་ལྔ་ལ་རྣམ་པར་འཕྲོ་བའོ། །ནང་གི་གཡེང་བ་དགེ་བ་ལ་ཞུགས་པ་བྱིང་བ་དང་
ཀ རྒོད་པ་རོ་མྱང་བར་བྱེད་པའོ། །མཚན་མའི་གཡེང་བ་ནི། གཞན་ཡིད་ཆེས་པར་བྱ་བ་སྔོན་དུ་བཏང་སྟེ་དགེ་བ་ལ་སྦྱོར་བའོ། །སེམས་གང་ཞེ་ན། ཕུང་ཁམས་སྐྱེ་མཆེད་ཀྱི་བག་ཆགས་ཀྱིས་
ཡོངས་སུ་བསྒོམ་པས་ས་བོན་ཐམས་ཅད་ཀྱི་རྟེན་ནམ། རྣམ་པར་ཤེས་པའོ། །རྣམ་པར་སྨིན་པའི་རྣམ་པར་ཤེས་པ་དང་ལེན་པའི་རྣམ་པར་ཤེས་པ་ཡང་དེ་ཡིན་ལ། དེ་དག་གིས་བག་ཆགས་
བསགས་པའི་ཕྱིར་རོ། །ཡང་མཛོད་ལུགས་ལྟར་སེམས་གང་ཞེ་ན། སེམས་མངོན་པར་འདུ་བྱེད་པའི་ཡིད་ཀྱི་ལས་ཏེ། དགེ་མི་དགེ་དང་ལུང་མ་བསྟན་པ་རྣམས་ལ་སེམས་འཇུག་པ་

བྱེད་པའི་ལས་ཅན་ནོ། །ཡིད་ལ་བྱེད་པ་གང་ཞེ་ན། སེམས་ཀྱི་འཇུག་པ་སྟེ། དམིགས་པ་ལ་སེམས་འཛིན་པའི་ལས་ཅན་ནོ། །རྣམ་པར་ཤེས་པ་གང་ཞེ་ན། ཚོགས་དྲུག་སྟེ། མིག་ལ་
བརྟེན་ཅིང་གཟུགས་ལ་དམིགས་ནས་སོ་སོར་རྣམ་པར་རིག་པའོ། །དེ་བཞིན་དུ། རྣ་བ། སྣ། ལྕེ། ལུས་ལ་བརྟེན་ཅིང་རེག་བྱ་ལ་དམིགས་ནས་སོ་སོར་རྣམ་པར་རིག་པའོ། །
ཡིད་ལ་བརྟེན་ནས། ཆོས་ལ་དམིགས་ནས་སོ་སོར་རྣམ་པར་རིག་པའོ། །ཡིད་ནི་དུས་རྟག་ཏུ་བརློམ་ཞིང་སེམས་པའི་བདག་དང་ཤེས་པ་དྲུག་པོ་འགག་མ་ཐག་པའི་རྣམ་པ་ཤེས་པ་ཉིད་
ཤེས་པའི་ངོར་བྱད་པའོ། །ཅིའི་ཕྱིར་སྟོང་པ་ཉིད་ཅེས་བྱ་ཞེ་ན། ཀུན་ནས་ཉོན་མོངས་པ་མི་རྒྱུ་བའི་ཕྱིར་རོ། །ཅིའི་ཕྱིར་མཚན་མ་མེད་པ་གང་ཞེ་ན། དམིགས་པའི་མཚན་མ་ཉེ་བར་ཞི་
བའི་ཕྱིར་རོ། །ཅིའི་ཕྱིར་ཡང་དག་པའི་མཐའ་གང་ཞེ་ན། ཕྱིན་ཅི་ལོག་མེད་པའི་དམིགས་པ་མེད་པའི་ཕྱིར་རོ། །ཅིའི་ཕྱིར་དོན་དམ་པ་ཞེས་བྱ་ན། འཕགས་པའི་ཡེ་ཤེས་དམ་པའི་

༄༅། །སྤྱོད་ཡུལ་ཡིན་པའི་ཕྱིར་རོ། །ཐེ་ཚོམ་གང་ཞེ་ན། བདེན་པ་རྣམས་ལ་ཡིད་གཉིས་ཟ་བ་སྟེ། དགེ་བའི་ཕྱོགས་ལ་མི་འཇུག་པའི་རྟེན་བྱེད་པའི་ལས་ཅན་ནོ། །ཡང་བླ་མ་རིན་
པོ་ཆེའི་ཞལ་ནས། འདི་མདོ་སྡེའི་ལུགས་གཟུགས་ལ་སོགས་པའི་རྣམ་པ་སོ་སོར་ཤར་བའི་ཆ་ནི་རྣམ་པར་ཤེས་པའོ། །ཡུལ་དང་པོར་རགས་པ་སྤྱིའི་རྣམ་པར་གསལ་ལམ་སྟེ་རིག་པ་ནི་སེམས་སོ། །
དེའི་ཁྱད་པར་ལ་སྤྱོད་ཅིང་། ཆགས་པ་དང་། སྡང་བ་དང་། གཏི་མུག་གང་རུང་དུ་རྒྱུན་མཐོང་བའི་སེམས་བྱུང་ལ་ཡིད་ཅེས་བྱ་བ་སྐབས་འདིར་བརྗོད་དེ། བྱང་ས་ལས། དེ་ལ་ཡུལ་སྣང་བ་ནི་
རྣམ་པར་ཤེས་པའོ། །དེ་ལ་དང་པོར་རྟོག་པ་ནི་སེམས་སོ། །ཕྱི་ནས་དེའི་ཁྱད་པར་ལ་སྤྱོད་ཅིང་། སེམས་ལས་བྱུང་བ་སྟེ་ཡིད་དོ། །འདི་གསུམ་ནི་མཚུངས་པར་ལྡན་པ་སྟེ། ཀུན་ཏུ་འགྲོ་
བའི་བདག་ཉིད་དུ་གནས་སོ། །དེའང་སེམས་ཡོད་པ་ན་སེམས་ལས་བྱུང་བ་ཡང་དེའི་རྗེས་སུ་མཚུངས་ལྡན་ཏེ། གྲོགས་ཀྱི་ཚུལ་དུ་སེམས་ཀྱི་ཀུན་འགྲོ་ཡོད་ལ་སེམས་ལས་བྱུང་བ་ལའང་།

སེམས་ཀྱི་ཁྱད་པར་འབྲེལ་བ་གྲུབ་པས་མཚུངས་པར་ལྡན་ཞིང་གྲོགས་ཅན་གྱི་ཚུལ་དུ་སེམས་བྱུང་གི་ཀུན་འགྲོ་ཡང་གནས་ཏེ། དོན་ལ་ཡུལ་རིག་ཅིང་སྤྱོད་པ་ཉིད་ཁོ་ན་ལས་གཞན་མེད་དོ། །
རིན་ཆེན་ཕྲེང་བ་ལས། གང་གི་སེམས་མཐོང་གྱུར་ཞེ་ན། །ཐ་སྙད་དུ་ནི་བརྗོད་པ་སྟེ། །སེམས་བྱུང་མེད་པར་སེམས་མི་འབྱུང་། །དོན་མེད་ལྷན་ཅིག་མི་འདོད་དོ། །ཞེས་ཏེ། དེ་བཞིན་
གཤེགས་པའི་ས་དང་། གནས་ལུགས་རྣམ་པར་མི་རྟོག་པའི་ཚེ་ཡུལ་རིག་པས། སྣང་ཡུལ་སོ་སོར་འཇལ་ཡང་སེམས་ཡིད་རྣམ་པར་ཤེས་པ་ཞེས་མི་བྱ་སྟེ། བཟུང་བའི་ཡུལ་ལ་འཛིན་པའི་
ཤེས་པས་གཉིས་སྣང་དུ་འཛིན་པ་མེད་པའི་ཕྱིར་རོ། །ཡང་ན་ཡུལ་གྱི་རྣམ་པ་དང་འདྲ་བའི་བློས་བསྐྱེད་པ་ན་རྣམ་པར་ཤེས་པ་ཞེས་བྱའོ། །ཡུལ་ཤེས་དུས་དང་པོར་འདིའོ་ཞེས་རིག་པའི་ཆ་
ནས་སེམས་ཞེས་བྱའོ། །དེའི་ཁྱད་པར་ལ་སྤྱོད་པས་རྒྱུ་མཚན་འབྲེལ་བར་འབྱུང་བའི་ཕྱིར་ཡིད་ཆེས་ཅེས་བྱའོ། །དེ་ཡང་སྣང་ཡུལ་ལ་འཇལ་བྱེད་ཀྱི་ཤེས་པ་སྐད་ཅིག་གི་རང་རང་གི་སྒོ་སོ་

༄༅། །སོ་ལ་འཐོན་ནས་སྤྱོད་དུས་བདེ་བར་ཞེན་ན་འདོད་ཆགས་དང་། སྡུག་བསྔལ་དུ་ཞེན་ན་ཞེ་སྡང་དང་། བདེ་སྡུག་གཉིས་མ་ཡིན་པར་འདིའོ་ཞེས་ཞེན་ན་གཏི་མུག་སྟེ། དཔེར་ན། སྔོན་
འདྲིས་པའི་བཟང་མོ་མཐོང་བ་དང་། བདག་འཕམ་པར་བྱེད་པའི་དགྲ་བོ་མཐོང་བ་དང་། བརྩིག་པ་དང་། ཆུ་དང་། ལམ་པོ་ཆེ་དང་། ལྗོན་ཤིང་དང་། སྐྱེ་བོ་ཕལ་པ་རྣམས་དགའ་དུངས་
མེད་པར་མཐོང་དུས་བཞིན་ནོ། །ཇི་སྐད་དུ། འདུལ་བ་ལུང་ལས། སྐྱེ་བོ་མཛའ་བ་མཐོང་ན་ཆགས་པ་དང་། །གནོད་པ་མངོན་པར་བསྒྲུབ་ལ་སྡང་བའི་བློ། །བར་མ་རྣམས་ལ་གཏི་མུག་རྣམས་
འཕེལ་བས། །ཁྱེད་ཀྱི་དབང་པོའི་སྒོ་རྣམས་བསྡམ་པར་བགྱི། །ཞེས་འབྱུང་བ་བཞིན་ནོ། །ཡང་ཡུལ་སོ་སོ་ལ་འཆར་བའི་ཤེས་པ་དག་གི་རང་ས་ན། སལ་གྱིས་རྣམ་དབྱེ་མེད་པར། རིག་པ་
གང་ཡིན་པའི་སེམས་ལ་ཀུན་གཞིའི་རྣམ་པར་ཤེས་པ་ཞེས་བྱའོ། །དེ་ནས་དེར་འཛིན་པའི་བློ་ཞིབ་ཚགས་དང་ཆེ་ལོང་ལ་སོགས་པ་ཡུལ་གྱི་རྣམ་པ་སྤྱོད་པ་ནི་ཡིད་ཡིན་ཏེ། འཇམ་དཔལ་ཡེ་

ཤེས་རྒྱན་གྱི་མདོ་ལས། སེམས་ནི་ཀུན་གཞིའི་རྣམ་པར་ཤེས། །ངར་འཛིན་པ་ནི་ཡིད་ཡིན་ནོ། །ཞེས་སོ། །མིག་ལ་བརྟེན་ནས་གཟུགས་མཐོང་བའི་ཆ་གང་ཡིན་པ་དེ་ནི་མིག་གི་རྣམ་
པར་ཤེས་པའོ། །དེ་བཞིན་དུ་རྣ་བ་ལ་བརྟེན་ནས་སྒྲ། སྣ་ལ་བརྟེན་ནས་དྲི། ལྕེ་ལ་བརྟེན་ནས་རོ། ལུས་ལ་བརྟེན་ནས་རེག་བྱར་རེག་པའི་ཤེས་པའི་ཆ་ནི་དེ་དག་གི་རྣམ་པར་ཤེས་པ་
སྟེ་ལྔའོ། །སྔ་མའི་ཆ་ལ་ཕྱི་མའི་ཤེས་པ་སྐྱེ་བས་སྐྱེ་མཆེད་ཅེས་བྱ་བ་དང་། དེ་དག་གི་ཡུལ་དང་ཤེས་པའི་རྐྱེན་རྣམས་ཡོད་པ་དཔག་ཏུ་མེད་པས་ན་མང་ཞིང་རྒྱ་ཆེ་ལ། སོ་སོའི་ཆ་མི་འདོར་
བས་ན་ཁམས་ཞེས་བྱའོ། །ཡུལ་ལ་ཡུལ་ཅན་གྱི་བློ་བརྟེན་པ་ལྟར་འཆར་བ་ཉིད། སྔ་མ་ལས་ཕྱི་མ་འབྲེལ་བར་འབྱུང་བ་དང་། ཆོས་ཅན་ཆོས་ཉིད་དུ་འགྱུར་བས་ན། རྟེན་ཅིང་འབྲེལ་བར་
འབྱུང་བ་ཞེས་བྱ་བ་དང་། ཡུལ་དང་ཡུལ་ཅན་གྱི་བློ་གཉིས་འདུས་པའི་ཚེ། བདེ་བ་ལ་སོགས་པའི་རྣམ་པར་ཚོར་ཞིང་རིག་པའི་ཆ་ནས་འདུས་ཏེ་རེག་པའི་རྐྱེན་གྱི་ཚོར་བ་ཞེས་བྱའོ། །ཀུན་

༄༅། །གཞིའི་རྣམ་པར་ཤེས་པ་ནི། ཤེས་པ་གསལ་དྭངས་ཡུལ་ཡུལ་ཅན་གང་ཡང་མི་འཛིན་པའི་ཆ་ཡིན་ཏེ། ཤེས་པ་གསལ་བའི་ཆ་ནི་ཀུན་གཞིའི་རྣམ་ཤེས་སོ། །མི་རྟོག་པའི་ཆ་ནི་
ཀུན་གཞིའོ། །དེ་ལྟར་མིག་གི་གཟུགས་མཐོང་བའི་ཆ་ནི་མིག་གི་རྣམ་པར་ཤེས་པའོ། །དེ་བཞིན་སྒྲ་ཐོས་པའི་ཆ་ནི་རྣ་བའི་རྣམ་པར་ཤེས་པའོ། །དྲི་ཚོར་རོ་མྱོང་རེག་བྱ་རེག་དྲན་པའི་ཡུལ་ལ་
ཡིད་ཀྱི་རེག་པའི་དུས་ན། རང་རང་གི་ཡུལ་རིག་པའི་ཆ་ནི་རྣམ་པར་ཤེས་པའོ། །དེ་ཡང་ཡིད་ཀྱི་སྐད་ཅིག་དང་པོར་རིག་ཀྱང་སྤྱོད་པས་རྗེས་མ་འཐུལ་ན་ལས་མི་བསོག་པ་ནི། ཏོག་ཙེ་པས།
ཚོགས་དྲུག་ཡུལ་གྱི་རྣམ་པར་ཤེས། །འཛིན་པས་མ་སླད་དེ་ཁོ་ན། །ལས་མེད་རྣམ་པར་སྨིན་པའང་མེད། །མཁའ་བཞིན་དྲི་མ་མེད་པ་མཐོང་། །ཞེས་སོ། །སེམས་ལས་བྱུང་བའི་
ཕྱིར་སེམས་ཡིན་ནོ་ཞེ་ན། བུད་མེད་ལས་བྱུང་བའི་བུ་ཡང་བུད་མེད་དུ་འགྱུར་ཏེ། བུད་མེད་མ་ཡིན་པ་དང་། ལུས་ལས་བྱུང་བའི་མི་གཙང་བ་ཡང་ལུས་སུ་ཐལ་བ་ལས་མ་ཡིན་པར་

མངོན་སུམ་ན་གསལ་བའི་ཕྱིར་རོ། །ཡང་སེམས་ལ་སྣང་བས་སེམས་ཡིན་ནོ་ཞེ་ན། གཟུགས་ཀྱང་མིག་ཤེས་སུ་ཐལ་ཏེ། མིག་ཤེས་ལ་སྣང་བའི་ཕྱིར་དང་སེམས་མེད་ལ་སྣང་ཡུལ་ལ་མི་
འབྱུང་བའི་ཕྱིར་སེམས་སུ་འདོད་དོ་ཞེ་ནའང་དངོས་རྒྱུ་དང་དངོས་འབྲས་གཉིས་ཀྱང་གཅིག་ཏུ་ཐལ་ཏེ། སྣང་ཡུལ་མེད་ན་སེམས་ཉིད་མི་འབྱུང་བའི་ཕྱིར་དང་། དགྲ་དང་བདག་གི་ཁོང་
ཁྲོའང་གཅིག་ཏུ་འགྱུར་ཏེ། དགྲ་མེད་ན་དེས་བསྐྱེད་པའི་ཁྲོ་བ་མི་འབྱུང་པའི་ཕྱིར་རོ། །ཡང་སེམས་ཀྱི་བྱས་པའི་ཕྱིར་སེམས་ཡིན་ནོ་ཞེས་པའང་མི་རིགས་ཏེ། རི་མོའི་རྣམ་པ་དུ་མ་ཡང་
རི་མོ་མཁན་དུ་འགྱུར་ཏེ། རི་མོ་མཁན་གྱི་བྱས་པའི་ཕྱིར་རོ། །དེ་བས་ན་ཕྱི་རོལ་ས་རྡོ་རི་བྲག་སེམས་སུ་འདོད་པ་ག་ལ་འཐད། སེམས་ཀྱི་བག་ཆགས་ལས་སྐྱེས་པའི་འཁྲུལ་སྣང་ཡིན་ཏུ་ཆུག་
ན་ནི་རུང་སྟེ། སེམས་སུ་སྣང་ཡང་སེམས་ཀྱི་ངོ་བོར་གཅིག་ཏུ་གྲུབ་པ་ནི་མེད་དེ། གལ་ཏེ་དེ་ལྟར་མ་ཡིན་ན་སྐྱེ་བོ་བརྒྱད་སྐྱེས་བུ་གཅིག་ལ་བལྟས་དུས་ཀུན་གྱི་མཐོང་བའི་སྐྱེས་བུ་དེ། དེ་རྣམས་

༄༅། །ཀྱི་ཤེས་པར་འགྱུར་བས་འགྲོ་བ་ཀུན་ཤེས་པ་གཅིག་པར་འགྱུར་བས་སོ། །སྣང་ཡུལ་གཅིག་རུང་བསམ་ཡུལ་མི་གཅིག་པའོ། །འདོད་ན་གཅིག་སངས་རྒྱས་པས་འགྲོ་བ་ཀུན་
སངས་རྒྱས་པ་དང་། ཇི་ལྟར་ན། སྣང་བ་ཀུན་རང་གི་སེམས་ལས་གཞན་མ་ཡིན་པའི་ཕྱིར་རོ། །ཟེར་ན། འདི་ལྟར་སྣང་བ་དག་གང་ཡིན་ཞེ་ན། སེམས་ཙམ་རྣམ་རྫུན་དྲི་མེད་པས་ཁས་བླངས་
ཀླུ པ་ལྟར་རིགས་སུ་ཆུག་ཀྱང་། དེ་ཡང་གཞུང་ལས། འདི་ལྟར་རང་རང་ལ་སྣང་བ་དག་རང་རང་གི་སེམས་ཡིན་ཡང་། སྣང་བའི་ཡུལ་སེམས་མ་ཡིན་ཏེ། རྣལ་འབྱོར་པའི་ས་མང་པོ་ལས། ཇི་ལྟར་
སྣང་བས་སེམས་ཉིད་དེ། །སྣང་བའི་ཡུལ་ཉིད་དེ་ལྟར་མིན། །ཐོག་མ་མེད་དུས་བག་ཆགས་ཅན། །འཁྲུལ་པས་སྐྲ་ཤད་འཛིན་པ་བཞིན། །ཞེས་པ་ལྟར་ཡིན་ཏེ། སྣང་དེ་འཛིན་བའི་ངེས་པའི་བ་
ངང་སྣང་བག་ཆགས་འཁྲུལ་རྐྱེན་གྱི་ཡུལ་མ་བྱེད་པ་ཡིན་ནོ། །ཁྱེད་རང་ལའང་གཉིས་སུ་འགྱུར་ཏེ། སྣང་བའི་སེམས་ཕྱི་ན་ཡོད་པ་དང་། འཛིན་བྱེད་ཀྱི་སེམས་ནང་ན་ཡོད་པར་འདོད་པའི་ཕྱིར་

རོ་ཟེར་ན། ཁོ་བོ་ཅག་དབུ་མ་པ་ནི། དཔྱད་ན་སྣང་ཡུལ་གྱི་དངོས་པོ་སེམས་མ་ཡིན་པར་མ་ཟད་སྣང་བ་རང་སེམས་སུ་མི་འདོད་དེ། ནང་གི་སེམས་ཕྱིར་མེད་ལ་ཕྱིའི་སྣང་བ་དབང་པོ་
སོ་སོ་ལ་ཤར་བ་བློས་ནང་དུ་དཔྱད་པའི་ཕྱིར་རོ། །ཞེས་གསུངས་སོ། །རང་ཉིད་ཀྱི་འདོད་པ་བརྗོད་པ་ནི། བག་ཆགས་འཁྲུལ་སྣང་རྨི་ལམ་ལྟ་བུ་མེད་བཞིན་སེམས་ལ་སྣང་བར་བརྗོད་པ་
ཡིན་ནོ། །ཐལ་འགྱུར་ལས། གང་ཁས་བླངས་པ་འགོག་མོད་ཅེ་ན། འདི་ལྟར་སྣང་ཙམ་དགག་པ་མ་ཡིན་གྱི། བདེན་པར་ཞེན་པ་ཡོད་ན་འགོག་སྟེ། སློབ་དཔོན་ཀླུ་སྒྲུབ་ཀྱིས། འདི་ལྟར་
སྣང་ཉིད་དགག་པ་མིན། །བདེན་པར་རྟོག་པ་བཟློག་བྱ་ཡིན། །ཞེས་གསུངས་པས། བག་ཆགས་འཁྲུལ་བའི་སྣང་བ་མེད་བཞིན་ཤར་བ་དང་། ཀུན་རྫོབ་ཀྱི་རྣམ་བཞག་བྱེད་དུས་
གཅིག་པའི་ཕྱིར་རོ། །ཞེས་གསུངས་སོ། །ཡང་བླ་མ་རིན་པོ་ཆེའི་ཞལ་ནས། གཟུགས་སོ་སྙམ་པའི་སྐད་གཅིག་ལ་ཤར་བའི་ཆ་ལ་ཡིད་དམ་སེམས་ཞེས་བྱའོ། །དེ་ཡང་སྐད་གཅིག་

༄༅། །དེ་ཉིད་འཇུག་པ་མྱུར་བས་ཞིབ་མོར་མི་རྟོགས་པས་རྟོག་པ་ཞེས་བཏགས་ལ། ཡུལ་དང་པོར་རིག་པས་བཟུང་བའི་ཞིབ་མོའི་ཆ་ལ་རྟོག་པ་ནི་དཔྱོད་པ་ཞེས་ཀྱང་བཏགས་སོ། །
དེའི་རྗེས་ལ་ཤིན་ཏུ་སྐྱེས་པའི་རྟོག་པ་ཞིབ་མོ་ཐམས་ཅད་ནི་ཉོན་ཡིད་དང་། ཡིད་བྱེད་ཀྱི་སྐབས་ཏེ་ཏིང་ངེ་འཛིན་པའི་རྟོག་པར་བཤད་དོ། །དེ་ཡང་ཡིད་ཀྱི་སྐད་ཅིག་དང་པོར་རིག་ཀྱང་འཛིན་
པས་རྗེས་མ་མཐོང་ན་ལས་མི་བསོག་པས་ནི་རྣལ་འབྱོར་དབང་ཕྱུག་རྣམས་ཀྱང་བཞེད་དེ། །ཏིལློ་པས། སྣང་བས་མི་འཆིང་ཞེན་པས་འཆིང་། །ཞེན་པ་ཆོད་ཅིག་ནཱ་རོ་པ། །ཞེས་པས་སོ། །
བྱང་ས་ལས། ཡུལ་དང་རྗེས་སུ་མ་འབྲེལ་བར་རྟོག་པ་ནི་ཀུན་གཞིའི་གནས་སྐབས་སོ། །ཡུལ་དང་འབྲེལ་བར་མི་རྟོག་པ་ནི་ཀུན་གཞིའི་རྣམ་པར་ཤེས་པའི་གནས་འདི་ནི་རྫོགས་ཆེན་གྱི་ལུགས་
སྐབས་སོ། །ཡུལ་སོ་སོ་རིག་པའི་རྣམ་པ་ནི། སྒོ་ལྔའི་རྣམ་པར་ཤེས་པའི་གནས་སྐབས་སོ། །ཡུལ་ལ་དང་པོར་རྟོག་པ་དང་། རྗེས་སུ་སྤྱོད་པས་གཟུང་བ་དང་འཛིན་པར་སྐྱེས་བས་ནི་ཡིད་

ཀྱི་རྣམ་པར་ཤེས་པ་དང་། ཉོན་མོངས་པ་ཅན་གྱི་ཡིད་ཀྱི་གནས་སྐབས་སོ། །ཞེས་གསུངས་སོ། །དེ་དོན་ཡུལ་གང་ལའང་མི་རྟོག་པར་ཡེངས་ནས་རྩེ་གཅིག་པ་ནས་ཀུན་གཞིའི་གནས་
སྐབས་སོ། །སྣང་ཡུལ་སལ་ལེ་མཐོང་དུས་ལྷན་ནེར་གང་དུའང་མི་རྟོག་པ་ནི་ཀུན་གཞིའི་རྣམ་ཤེས་ཀྱི་གནས་སྐབས་སོ། །དེའི་ཚེ་ཡུལ་སོ་སོ་གསལ་བ་ལ་རྣམ་པར་ཤར་བ་རིག་པ་ནི་
སྒོ་ལྔའི་ཤེས་པ་དང་། གཉིས་པར་སྤྱོད་བྱེད་ཉོན་མོངས་སུ་འདྲེས་ཏེ་འཛིན་པར་ཤར་བ་ནི་ཉོན་ཡིད་དང་ཡིད་བྱེད་ཀྱི་སྐབས་ཏེ་ཚོགས་བདུན་ནོ། །དེ་རྣམས་ཀྱི་དོན་ནི། སེམས་འཛིན་གྱི་
ཡན་ལག་ལྔ་དང་། བསམ་གཏན་གཞིའི་ཚུལ་གྱི་ཉམས་སུ་ལེན་པ་ནི། བསམ་གཏན་དང་པོའི་ཡན་ལག་ལ་མཚོན་ནས་རྣམ་པར་བཤད་ན། རྟོག་དཔྱོད་གཉིས་གཉེན་པོའི་ཡན་ལག དགའ་
བདེ་ཕན་ཡོན་གྱི་ཡན་ལག །ཏིང་ངེ་འཛིན་རྩེ་གཅིག་པ་ངོ་བོའི་ཡན་ལག །ཡན་ལག་རྣམ་པ་ལྔ་ལས་དང་པོ་ནི་འདོད་པའི་ཁམས་ཀྱི་རྣམ་པར་གཡེང་བར་རགས་པ་ལ་སེམས་ཀྱིས་རྟོག་པ་

༄༅། །དང་དཔྱོད་པས་མ་ཞིག་ལ། མ་ཞི་བར་ཡོངས་སུ་ཤེས་ནས་སྤོང་བ་དང་། དེ་ལྟར་སྤངས་ཟིན་པས། འདོད་པའི་ཉོན་མོངས་པ་བྲལ་བས་ལུས་ལ་ཚོར་བ་བདེ་བའི་དབང་པོ་དང་།
སེམས་ལ་ཚོར་བ་དགའ་བའི་དབང་པོ་སྐྱེ་ཞིང་། སེམས་ནང་དུ་ཉེ་བར་ཞི་བའི་ཏིང་ངེ་འཛིན་རྩེ་གཅིག་པ་ཐོབ་བོ། །དེ་ལྟར་ཐོབ་པ་དེ་ལས་ལུས་དང་ངག་ཕྱིན་ཅི་ལོག་ཏུ་མི་གཡོ་བས་ལུས་
ངག་དྲན་པ་ཉེ་བར་བཞག་པ། ཚོར་བ་གདུང་བ་དང་བར་མའི་ངོ་བོར་རོ་མི་མྱོང་བས་ཚོར་བ་དྲན་པ་ཉེར་བར་བཞག་པ། སེམས་དེ་ལས་མི་གཡོ་བས་སེམས་དྲན་པ་ཉེ་བར་བཞག་པ། ཏིང་ངེ་འཛིན་
རང་བབས་སུ་སྐྱོང་བ་ལས་མ་གཏོགས་པའི་ཉོན་མོངས་པའི་ཆོས་ཀྱི་རོ་མི་འཛིན་པས་ཆོས་དྲན་པ་ཉེ་བར་བཞག་སྟེ། ཏིང་ངེ་འཛིན་ལ་ནང་དུ་མཉམ་པར་འཇོག་ཚེ། རྩོལ་བཅས་རྩོལ་
མེད་ཤུགས་འབྱུང་གང་གི་ཚེ་ནའང་རང་སའི་འཇོག་སྟངས་ལ་རང་བྱན་ཚུད་པ་ཞིག་དགོས་པ་ཡིན་གྱི། རྣམ་རྟོག་གང་ཤར་ལ་ངན་གོམས་ཀྱིས་རང་ཡན་དུ་སོང་བའི་སྤྲོ་བསྡུ་གང་ཡང་མི་

གཏུབ་པའི་བྲེང་ཐང་ངེ་བ་དེ་ལ། འཇིག་རྟེན་པའི་ཏིང་ངེ་འཛིན་ལས་ཀྱང་རིང་དུ་སོང་བ་ཡིན་ན། སངས་རྒྱས་པའི་ལམ་ནམ་དུའང་མ་ཡིན་ནོ། །སྔགས་ལམ་དང་སྦྱར་ནས་དྲན་པ་ཉེ་བར་བཞག་
པ་བཞི་ནི། ལུས་དྲན་པ་ཉེ་བར་བཞག་པ་མཁའ་འགྲོ་མའོ། །ཚོར་བ་དྲན་པ་ཉེ་བར་བཞག་པ་ནི་ལཱ་མའོ། །ཆོས་དྲན་པ་ཉེ་བར་བཞག་པ་ནི་དུམ་སྐྱེས་མའོ། །སེམས་དྲན་པ་ཉེ་བར་བཞག་པ་
ནི་གཟུགས་ཅན་མའོ། །ཡང་དག་པའི་ཏིང་ངེ་འཛིན་ནི་བླ་མ་ཧེ་རུ་ཀ་ཡབ་ཡུམ་མོ། །དེ་ལྟ་བུའི་ཐུན་མོང་དང་ཐུན་མོང་མ་ཡིན་པའི་དྲན་པ་ཉེ་བར་བཞག་པ་བཞིའི་དོན་ཡང་། མདོ་ལས། སྶ
སེམས་ནི་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བའོ། །ཞེས་གསུངས་པའི་དོན་རྣམས་རྒྱས་པར་རྗེས་སུ་རིག་པའི་ལེའུ་ཡི་སྐབས་སུ་ཤེས་རབ་ཀྱི་ཕ་རོལ་ཏུ་ཕྱིན་པ་ནི། རྣམ་
པར་ཤེས་པ་མ་ཡིན་སྐྱེ་བ་མ་ཡིན། འཛིན་པ་མ་ཡིན། འབྱུང་བ་མ་ཡིན། འགྲིབ་པ་མ་ཡིན། དགག་པ་མ་ཡིན། བསྒོམ་པ་མ་ཡིན། རྣམ་པར་བསྒོམ་པ་མ་ཡིན། སུས་ཀྱང་མ་བྱས། གང་ནས་

༄༅། །ཀྱང་མ་བྱུང་། གང་དུའང་མི་འགྲོ། ཡུལ་གང་དུའང་མ་ཡིན། ཕྱོགས་གང་དུའང་མ་ཡིན། གང་དུའང་མི་གནས། གཞན་དུ་ན་དཔག་ཏུ་མེད་པ། ཚད་མེད་པ་ཞེས་བྱ་
བའི་གྲངས་སུ་འགྲོའོ། །ཤ་རིའི་བུ། འདི་ལྟར་ལུས་ཀྱིས་རེག་ཏུ་མི་རུང་། ཚིག་གིས་བརྗོད་དུ་མི་རུང་། ཡིད་ཀྱིས་བསམ་དུ་མི་རུང་བ་དེ་བཞིན་དུ་ཆོས་ཐམས་ཅད་ཀྱང་ངོ་བོ་ཉིད་མ་ངེས་ཕྱིར་
རང་བཞིན་མེད་པའོ། །ཞེས་གསུངས་སོ། །བྱེ་བྲག་པ། མདོ་སྡེ་པ། སེམས་ཙམ་པ་རྣམས་ཀྱི་རྣམ་རིག་ཏུ་འདོད་པ་དང་། མཉམ་པར་བཞག་པའི་མྱོང་བྱེད་ཀྱི་ཤེས་པ་རིག་ཙམ་ལ་
རང་རིག་ཅེས་འདོགས་པ་དང་། རྫོགས་པ་ཆེན་པོའི་རང་རིག་རང་གསལ་འཕོ་འགྱུར་མེད་པ་གཉིས། ཁས་ལེན་ལུགས་གཅིག་པ་མ་ཡིན་ཏེ། ཡང་གསང་བླ་ན་མེད་པའི་སྙིང་ཐིག་
རྣམས་ལས། རིག་པ་བློ་འདས་སུ་སྐྱོང་ཐབས་བཞི་བསྟན་པ་ནི། རི་བོ་ཅོག་བཞག་གི་ལྟ་བ་ནི། ཡི་གེ་མེད་པ་ལས། རི་བོ་ཅོག་བཞག་ལྟ་བ་གསང་བ་ཉིད། །ཐེ་ཚོམ་མ་ཡིན་འགྱུར་བ་

ངང་གིས་མེད། །ཅེས་སོ། །རྒྱ་མཚོ་ཅོག་བཞག་གི་དགོངས་པ་ནི། ཤེས་པ་དྭངས་སངས་བྱེད་པ་རྒྱ་མཚོ་རླབས་དང་བྲལ་བ་ལྟ་བུའི་གསལ་ལེ་སིང་ངེ་བ་ནི། དེ་ཉིད་ལས། རྒྱ་མཚོ་
ཅོག་བཞག་དག་གི་དགོངས་པ་ནི། སྣང་བ་མ་ཡིན་སྣང་བར་བྱེད་པ་དངོས་པོ་མིན། །སྟོང་པ་མ་ཡིན་སྟོང་པར་ཡོད་པ་མིན། །ཞེས་དང་། ཡེ་ནས་མ་བྱུང་མ་སྐྱེས་ཅོག་བཞག་ཉིད། །
སྣང་བས་མ་བསྒྱུར་བློ་ཡི་མ་བཅོས་པ། །ཆོས་ཉིད་མཁའ་ལ་གནས་ནས་དགོངས་པར་བསྟན། །ཞེས་པ་ནས། ཡུལ་ལ་འཛིན་མེད་གསལ་ཆ་མ་འགགས་པས། །རང་བྱུང་དགོངས་པའི་
འདུག་ཚུལ་དེ་བཞིན་ནོ། །ཞེས་སོ། །རིག་པ་ཅོག་བཞག་གི་མན་ངག་ནི་རིག་པ་གསལ་སྟོང་གི་ཡེ་ཤེས་རྗེན་པར་བུད་པའི་རང་གསལ་དུ་ངོས་བཟུང་བས་ཧད་པོ་ཚོམས་མུན་ནམ། ཅང་
མིན་གྱི་གོལ་ས་གཅོད་ཅིང་རིག་པ་ཟང་ཐལ་ལེ་ཁོང་ནས་འཆར་ཏེ། སེང་གེ་རྩལ་རྫོགས་ལས། རང་རིག་དུ་མའི་ཡུལ་ལ་ཕར་བལྟས་པས། །ཆོས་སྐུ་རྟོག་མེད་ཆེན་པོ་ནང་དུ་བརྙེད། །

༄༅། །ཅེས་སོ། །སྣང་བ་ཅོག་བཞག་གི་ཐབས་ནི། ཕྱི་ཡུལ་ལྔར་སྣང་བ་ལ་གཅེར་གྱིས་བལྟས་དུས། ནང་རང་གསལ་བློ་བྲལ་དུ་སང་ངེ་ཁོང་ནས་འཆར་བའི་ངང་དུ་འཇོག་པ་སྟེ། དེ་ཉིད་
ལས༑ རིག་གསལ་ཆོས་ཉིད་ཡུལ་ལ་ཕར་བལྟས་པས། །སྣ་ཚོགས་བྲལ་བའི་ཡུལ་སྣང་ལ་ཟེར་རིག་པ་ནང་དུ་མཐོང་། །ཞེས་སོ། །དེ་ཐམས་ཅད་ཀྱང་རང་ཐོག་ཏུ་ངོ་ཤེས། ཡིན་
ཐོག་ཏུ་ཐག་ཆོད། གྲོལ་ཐོག་ཏུ་གདེང་བཅའ་བ་གསུམ་ལས་མ་འདས་སོ། །རང་བཞིན་འོད་སྣང་ཡང་ངོ་བོ་རིག་མདངས་གཅིག་ལས་མ་འདས་པའི་ངང་གིས་རིག་པ་སྟོང་གསལ་ཟང་ཐལ་
ཡང་ཟེར་ཀ་སྟེ། ཀ་དག་ནི་རང་ངོ་ཡིན་པར་ཐག་བཅད་པ། མཐར་ཐུག་གི་གོལ་ས་གཅེར་མཐོང་དུས་ངོ་སྤྲོད་པའོ། །དོན་དུ་སེམས་ཟེར་བློ་དང་བྲལ་བའི་ངང་བཞག་གི་རིག་པ་སྟོང་གསལ་དུ་ཟང་ཐལ་
ལེ་བ་འདི་ཀ་ཀ་དག་ཡུལ་ལ་ཟེར་ཁོ་ན་ཡིན་ནོ། དེ་ཉིད་ཡེ་གྲོལ་ལམ་བསྐྱར་ནས་གྲོལ་རྒྱུ་མེད་དེ། མུ་ཏིག་ཕྲེང་བ་ལས། འབད་པས་གྲོལ་བ་མ་ཡིན་ཏེ། །ཡེ་ཉིད་ནས་ནི་གྲོལ་བར་གནས། །

ཞེས་སོ། །རང་གྲོལ་གྱི་གོ་དོན། ཉོན་མོངས་མི་སྤངས་གནས་སུ་དག་པ་ནི་མིག་བཙིར་བས་གཟུགས་གཉིས་སུ་སྣང་བའམ། མིག་ནད་ཅན་ལ་སྐྲ་ཤད་དམ་མཁྲིས་ནད་ཅན་ལ་དུང་སེར་རམ། ཐག་
ཁྲའི་སྦྲུལ་ལྟར་རྟོག་ཚོགས་འཁྲུལ་བའི་སྣང་རྩལ་འདི་རྣམས་སྣང་བཞིན་པའི་དུས་ནས་ཡོད་མ་མྱོང་བར་མ་ཤེས་ན། སྤངས་བས་མི་སྤོང་སྟེ། ཉོན་མོངས་དེ་སེམས་ཀྱིས་སྤོང་ན་སྤང་བྱ་སྤོང་བྱེད་
གཉིས་རྫས་གཅིག་པར་དག་པར་མི་རུང་ལ། ཡེ་ཤེས་ཀྱིས་སྤོང་ན་སེམས་ཀྱིས་ཡེ་ཤེས་མ་མཐོང་། ཡེ་ཤེས་ཀྱིས་སེམས་མ་མཐོང་བས་ལྷན་ཅིག་མི་གནས་པའི་དངོས་འགལ་ལ་སྤང་བྱ་སྤོང་
བྱེད་ཀྱི་ཐ་སྙད་མི་རུང་ལ། སྔ་མ་ཕྱི་མས་སྤངས་པ་མེད་དེ་འདས་མ་འོངས་རྫས་འགལ་བས་གཅིག་ཡོད་དུས་གཅིག་འགག་ལ། དུས་མཉམ་ན་ཕན་ཚུན་འཆོལ་བས་སྤང་བྱ་གཉེན་པོར་
ཐལ་ལ། གཉེན་པོ་སྤང་བྱར་ཐལ་ཏེ་སེམས་རྒྱུན་གཅིག་ལ་དུས་མཉམ་པའི་ཕྱིར་རོ། །ཡང་སེམས་དེ་ཉིད་ལས་ཉོན་མོངས་པ་འབྱུང་ལ། ལུས་དང་གྲིབ་མ་བཞིན་དུའང་ཟེར་ལྟ་བུ་མ་སྤངས་པའི་

༄༅། །སྤོངས་པའི་དུས་མེད་དོ། །དེ་བཞིན་དུ་ཉི་ཟླ་ཁ་སྦྱོར་ལས་ཀྱང་། དེ་བཞིན་ཉིད་དུ་མ་རྟོགས་ན། །རྣོ་ངར་ལུས་དང་གྲིབ་མ་བཞིན། །དེ་སེམས་ལས་ཉོན་མོངས་དེ་ཉིད་རང་
བྱུང་ལས། །སྤངས་པས་སྤོང་པ་མ་ཡིན་ནོ། །ཞེས་དང་། མངོན་གསུམ་ལྷག་མཐོང་མ་ཤེས་པར། །ཞེས་པ་ནས། གཉེན་པོ་ཡིས་ནི་གྲོལ་བ་མིན། །མ་བཙལ་རང་དག་མ་ཤེས་པར། །
རྙོག་མ་དོན་དུ་ནི་སངས་འདོད་ཆུ་རྙོག་བཞིན། །ཅི་ཕྱིར་སངས་པ་མ་ཡིན་ནོ། །དེ་རྙོག་མ་ཉིད་རང་ཀྱང་ཆོས་ཉིད་མིན། །ཞེས་སོ། །མ་སྤངས་རང་གནས་སུ་དག་པ་ནི་ཆུའི་རི་མོ་ལྟར་གཞན་
གྱིས་གཞིག་བཀྲོལ་ལ་མ་བལྟོས་པར་རང་གྲོལ་རང་དག་ཏུ་འགྲོ་བ་གནད་དུ་ཤེས་པས། ཉན་རང་ལྟར་སྤོང་བ་དང་། སེམས་དཔའ་ལྟར་སྦྱོང་བ་དང་། སྔགས་འོག་མ་བསྐྱེད་རིམ་ལྟར་བསྒྱུར་བ་དང་།
རྫོགས་རིམ་ལྟར་སྟོང་པར་དང་ཞིར་གཏོང་བ་དང་ཐེག་པ་ཐུན་མོང་བ་སྤྱི་ལྟར་གཉེན་པོས་འདུལ་བ་དང་། སེམས་སྡེ་ལྟར་རང་ལུགས་སུ་འཇོག་པ་དང་། ཀློང་སྡེ་ལྟར་དེ་ཉིད་ཆོས་ཉིད་དུ་བྱེད་

པས་དག་པ་ལྟ་བུ་མ་ཡིན་ནོ། །རང་སེམས་མ་ཡིན་ཆོས་ལོགས་ན་མེད་པས་སྣ་ཚོགས་སེམས་ཀྱི་སྡེའོ། །འདི་དག་ནི་སེམས་རང་བྱུང་གི་ཡེ་ཤེས་ལས་གཞན་དུ་གྱུར་པ་འགོག་པ་ལ་
དགོངས་པ་ཙམ་མོ། །ཆོས་ཉིད་ཀུན་ཏུ་བཟང་མོའི་ཀློང་ལས་འགྲོས་གཞན་མེད་པར་སྨྲ་བ་ཀློང་གི་སྡེའོ། །འདི་དག་ནི་བརྗོད་བྱ་ཆོས་ཉིད་ཀྱི་ཀློང་ལས་གཞན་འབྱུང་འགོག་པ་ལ་དགོངས་པ་ཙམ་མོ། །
ཡིན་ལུགས་གནད་ཐོག་ཏུ་འབེབས་པ་མན་ངག་གི་སྡེའོ། །འདི་དག་ནི་གནད་མ་ཡིན་པ་གཞན་དུ་ཁ་འབྱམས་དོན་ལས་འགྱངས་པ། འགོག་པ་ལ་དགོངས་པས་ཀུན་གྱི་རྩེ་མོར་ཕྱིན་པའོ། །
བསྐྱེད་རིམ་གཙོ་ཆེ་བ་ལ་བཅུ་སྟེ། ཐོག་མར་གཞི་དབང་དང་དམ་ཚིག་གཉིས། ལྷ་དང་སྔགས་གཉིས། དཀྱིལ་འཁོར་དང་མཆོད་པ་གཉིས། ཏིང་ངེ་འཛིན་དང་སྤྱོད་པ་གཉིས། འཕྲིན་ལས་
དང་ལྟ་བ་གཉིས་ཏེ་བཅུ་ཚང་ན་བསྐྱེད་པའི་རིམ་པ་གཙོ་ཆེ་བ་ཐབས་ཀྱི་རྒྱུད། རྫོགས་རིམ་གྱི་ལྷ་ཚད་ལའང་། ལྟ་བ་དང་འབྲས་བུ་གཉིས། སྤྱོད་པ་དང་སྒོམ་པ་གཉིས། སེམས་དང་ཡེ་

༄༅། །ཤེས་གཉིས། ཉམས་དང་གདམས་པ་གཉིས་ཏེ་བརྒྱད་ཚང་ན་རྫོགས་རིམ་གཙོ་ཆེ་བས་ཤེས་རབ་ཀྱི་རྒྱུད་དོ། །གཉིས་ཀ་ཆ་མཉམ་བཅོ་བརྒྱད་དུ་སྟོན་པ་དེ་ཟུང་འཇུག་གི་རྒྱུད་དོ། །
ཐོག་མའི་ངོ་བོ་ཀ་ནས་དག་པ་ཤེལ་གོང་དྲི་མ་མེད་པ་ལྟ་བུ་ལ། རང་བཞིན་ལྷུན་གྱིས་གྲུབ་པ་དཀར་པོའི་ནང་ན་ཕྲ་བའི་རང་འོད་གཏིང་གསལ་དུ་ཡོད་པས་ཆད་པའི་མཐའ་ལས་གྲོལ། ངོ་བོ་ཀ་
ནས་དག་པས། སེམས་ཅན་འཁོར་བ་མེད་ཀྱང་ལྷུན་གྲུབ་ཀྱི་རྩལ་ལམ་རོལ་པ་ཙམ་ལས་དེ་ལྟར་སྣང་བ་དང་མི་འགལ་ཏེ། གཉིད་དུ་འགྲོ་ཁ་དང་གཉིད་དུས་ཀྱི་ཤེས་པའི་ཡུལ་རང་ངོ་ལ་རྨི་ལམ་
མེད་ཀྱང་། རྨི་ལམ་དུ་རྟ་གླང་སོགས་དུ་མར་སྣང་བ་དང་མི་འགལ་བ་བཞིན་ནོ། །དེ་རྣམས་མདོར་བསྡུ་ན། ངོ་རང་ཐོག་ཏུ་སྤྲད་པ་ནི། ད་ལྟར་གྱི་ཤེས་པ་བཅོས་བསླད་གཉེན་པོ་དང་བྲལ་བ།
ངོ་བོ་ངོས་བཟུང་ལས་འདས་པ། རིག་པ་ཚད་མར་གྲུབ་པ། སྟོང་གསལ་རང་བྱུང་གི་ཡེ་ཤེས་དྲན་བསམ་བློ་འདས་ཆེན་པོའི་ཆོས་སྐུ་ཀ་དག་གི་དགོངས་པ་འདི་ཉིད་ཡིན་ཏེ། སྒྲ་ཐལ་འགྱུར་ལས།

རང་བཞིན་དག་པ་ཆེན་པོའི་མཐའ། །ཆོས་རྣམས་རང་སར་བཞག་པ་སྟེ། །སྣང་ཤེས་ཆོས་རྣམས་ཟུང་འཇུག་འདི་ཞེས་ཚོན་དུ་མེད་པས་བབས་ཀྱི་སྟོང་ཀྱང་། གསལ་ལ་མུན་བ་མེད་པས་མ་འགག་པའི་སྒོ་ཡོངས་སུ་སྣང་བ་ཆེན་པོའོ།
པས ༈ ༑ཡེ་གྲོལ་ལྕོག་གཞག་ཉིད་ལ་ཐུག །དགོངས་པ་བློ་ལས་འདས་པ་དང་། ། མཚན་བ ཅས་རང་སར་དག་པ་དང་། །སྟོང་དང་དངོས་པོའི་མཐའ་གྲོལ་དང་། །འགྱུ་ཟད་རྟོག་པ་མེད་
པ་དང་། །བློ་ཟད་ཡིད་ལས་འདས་པའོ། །ཞེས་ད་ལྟར་གྱི་རིག་པ་ལ་དྲན་བསམ་གྱི་བཅོས་བསླད་མ་བྱས་པའི་ཝལ་ལེ་སང་ངེ་ཕྱམ་བརྡལ་བ་ཉིད་རང་བྱུང་གི་ཡེ་ཤེས་སུ་ངོ་སྤྲད་དོ། །ཐག་
གཅིག་ཐོག་ཏུ་བཅད་པ་ནི། ཆོས་སྐུ་བློ་འདས་ཀྱི་དགོངས་པ་གཞི་མེད་རྩ་བྲལ་གྱི་ངང་ལས་མི་གཡོ་བས་གནས་པ་སྟེ། དེ་ཡང་དྲན་བསམ་སྔ་མ་མ་འགགས། ཕྱི་མ་མ་སྐྱེས། ད་ལྟར་གྱི་
ཤེས་པ་གང་དུའང་བཅོས་བསླད་མེད་པའི་ངང་ལ་རིག་པའི་མདངས་མ་འགག་པའི་ཆུ་རྙོག་དྭངས་པ་དང་འདྲ་བའི་ངང་ལ་མཆེད་དུ་རྩོལ་བས་མ་སྒྲིམས། ཡེངས་པ་ཕྱལ་པར་མ་ཤོར་བར་

༄༅། །ཐ་མལ་གྱི་རིག་པ་སོར་བཞག་གཅིག་དུ་རིག སེང་ངེ་། མེ་རེ། ཟང་ཐལ་ལེར་བཞག་པ་ནི། གསང་བ་སྒྲ་རྒྱུད་ལས། སྔ་ཕྱིའི་དྲན་རྟོག་མེད་པ་ཡི། རིག་གེ སེང་ངེ་། ས་ལེ་བ། ད་ལྟའི་
ཤེས་པ་འདི་ཉིད་ལ། ཆོས་སྐུ་བཞི་ལྡན་ངོས་བཟུང་ངོ་། །དཔེར་ན་མིག་གི་འབྲས་བུ་བཞིན། །རིག་གེ་བ་ལ་དྲན་པས་བཟུང་། །ཡེ་རེ་བ་ལ་ཤེས་པ་གནས། །རང་རིག་ཞེན་མེད་
གདེངས་ཀྱིས་ཟིན། །སྤྲིན་མེད་སྟོན་ཀའི་ནམ་མཁའ་བཞིན། །ས་ལེ་ཝ་ལེ་མཐའ་དབུས་མེད། །ངང་གི་མ་བསམ་མ་བཏང་ཕྱིར། །བྱིང་རྨུགས་སྤྲོས་པ་གང་ཡང་མེད། །ཉི་མ་གཟའ་
བྲལ་ལྷང་ངེ་བཞིན། །ས་ལེ་ཝ་ལེ་འགྱུར་བ་མེད། །བདེ་ལ་མི་གནས་རྒྱུན་དུ་གནས། །དེ་ཕྱིར་རང་བྱུང་འགྱུར་བ་མེད། །གཡའ་མེད་མེ་ལོང་བལྟ་བ་བཞིན། །ཝ་ལེ་བ་ལ་དངོས་པོ་མེད། །
དེ་ཙམ་ཉིད་ན་ཆོས་ཀྱི་དབྱིངས། །གཞི་ལ་ཡུལ་ཐ་མལ་གྱི་བཅོས་བསླད་ཡིད་བྱེད་དང་བྲལ་བ་ལ་ཟེར་། སོ་སོ་སྐྱེ་བོ་ཐ་མལ་གྱི་སེམས་མ་ཡིན་ནོ། །ཤེས་བ་ནི་ཡེ་གདོད་མའི་ཡེ་ཤེས་ལ་ཟེར་བ་ཡིན་གྱིས། གཟུང་འཛིན་གྱི་ཤེས་པ་མ་ཡིན་ནོ། །མེད་རྟོགས་

བས་མཆོག །དེ་དག་དབྱེ་བ་རྣམ་བཞི་ཡང་། །རང་རིག་ཡེ་ཤེས་ཆོས་སྐུར་གཅིག །མ་རིག་རྟོག་པ་མེད་པའི་ཕྱིར། །ནོར་བུ་ཆུ་དྭངས་དཔེ་བཞིན་ནོ། །ཞེས་སོ། །གདེང་གྲོལ་ཐོག་ཏུ་
བཅའ་བ་ནི། །དེ་ལྟར་རང་མདངས་སྤྲོས་དང་བྲལ། །རྒྱ་མཚོ་དྭངས་པ་ལྟ་བུའི་ངང་ལས། ད་ལྟར་གྱི་ཤེས་པ་ཡུལ་ཐོག་ཏུ་གཞག་དུས་འཕྲོ་བ་རང་ཤར་རང་གྲོལ་དུ་འགྲོ་བ་ནི་རྦ་རླབས་ཆུར་
ཐིམ་པ་ལྟ་བུ་སྟེ། རྩོལ་བྱས་ཀྱི་དྲན་རྟོག་རྗེས་མེད་དུ་ཡལ་ནས། བྱུང་ཚོར་རང་གཞི་ལ་ཐིམ་པ་ཞེས་བྱ་སྟེ། ཐལ་འགྱུར་ལས། རང་སེམས་གྲོལ་བ་ཞེས་བྱ་བ། །གཅིག་གནས་གཅིག་ཏུ་
སོང་བ་མེད། །གང་གིས་བཀྲོལ་བ་མེད་པའི་སེམས། །གཞི་ནས་རྫོགས་པས་འགྲོ་འོང་མེད། །བརྟགས་པས་མ་རྙེད་རྒྱུ་མཚན་མེད། །གཞི་རྩ་མེད་པས་སྟོང་གསལ་གནས། །རང་གསལ་
གསལ་བའི་སེམས་ཉིད་དེ། །གནས་ཀྱང་གྲོལ་བས་ཕྱོགས་རིས་མེད། །དུས་ཀྱི་གྲོལ་བས་ལྟོས་གཞི་མེད། །འབད་མེད་གྲོལ་བས་བཅོས་བསྒྲུབ་མེད། །དེ་ལ་གདེངས་ཀྱི་གྲོལ་བར་

༄༅། །བཤད། །ཡེ་ནས་གྲོལ་བས་བསྐྱར་གཞི་མེད། །རང་གི་གྲོལ་བས་གཉེན་པོ་མེད། །གཅེར་གྱི་གྲོལ་བས་མཐོང་སར་ཡལ། །ཡོངས་སུ་གྲོལ་བས་འབད་མེད་པའོ། །ཞེས་
གསུངས་སོ། །ཡང་བླ་མ་རིན་པོ་ཆེའི་ཞལ་ནས། དེ་ལྟར་གོང་གི་དེ་རྣམས་མན་ངག་གི་ཚུལ་གྱིས་ཉམས་སུ་བླངས་ནས། ཇི་སྲིད་བདག་འཛིན་དབྱིངས་སུ་མ་ནུབ་ཀྱི་བར་དུ་ཟབ་མོའི་
གདམས་པ་བསྒོམ་ཞིང་། རྒྱུ་འབྲས་ཀྱི་ལས་ལ་འཛེམ། དག་སྣང་དང་མོས་གུས་བྱ་ཞིང་རང་སེམས་སྐྱོན་མེད་བྱ། དམ་ཚིག་དང་སྡོམ་པ་བསྲུང་ཞིང་གཅིག་པུར་དབེན་པར་སྡོད། རྣམ་
གཡེང་དང་འདུ་འཛི་སྤང་ཞིང་དགོས་མེད་རྒྱུད་ལ་བསྟེན། ཆགས་མེད་དང་ཞེན་མེད་བྱ་ཞིང་འཛིན་མེད་ལམ་དུ་བསླང་། རྟག་ཏུ་འཆི་བ་བསམ་ཞིང་བརྩོན་འགྲུས་མེ་བཞིན་སྦར། ཉིན་མཚན་
དགེ་བས་འདའ་ཞིང་ཚེ་འདིའི་བྱ་བ་བཏང་། རྟག་ཏུ་བླ་མ་བསྟེན་ཅིང་མོས་གུས་གསོལ་བ་གདབ། གཏད་མེད་ལམ་དུ་འཁྱེར་ཞིང་བྱར་མེད་ངང་ལ་བཞག ཅེས་གསུངས་པ་རྣམས་ཀྱི་རྫོགས་

པ་ཆེན་པོའི་དཀའ་བའི་གནད་མདོར་བསྡུས་པའོ། །ཡང་ཤེར་ཕྱིན་བར་པ་དང་མཐུན་པའི་དབུ་མའི་སྒོ་ནས་གཞི་ལམ་འབྲས་གསུམ་གྱི་རྣམ་པར་བཞག་པ་ནི། གཞི་དབུ་མ་ནི། སྤྲོས་པ་
མཐའ་དག་དང་བྲལ་བའི་ཆོས་དབྱིངས་ནམ་མཁའ་ལྟ་བུ་སྟེ། སྡུད་པ་ལས། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང་། །འདུ་ཤེས་མཐོང་བ་མེད་ལ་སེམས་པ་མི་
མཐོང་ཞིང་། །གང་ལ་རྣམ་པར་ཤེས་དང་སེམས་ཡིད་མཐོང་མེད་པ། །འདི་ནི་གཟུགས་མཐོང་ཡིན་ཞེས་དེ་བཞིན་གཤེགས་པས་གསུངས། །ཞེས་སོ། ལམ་དབུ་མ་ནི། གཞི་དབུ་མའི་
དེ་ཉིད་མངོན་སུམ་དུ་རྟོགས་པའི་ཤེས་རབ་ལ་བྱ་སྟེ། ཡང་དེ་ཉིད་ལས། བྱང་ཆུབ་སེམས་དཔའི་མངོན་གྱི་མཐའ་དང་ཕྱི་མཐའ་དང་། །ད་ལྟར་བྱུང་བ་མི་དམིགས་དུས་གསུམ་དག་པ་སྟེ། །
གང་དག་དེ་ནི་འདུས་མ་བྱས་ཡིན་སྤྲོས་མེད་དེ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །ཞེས་གསུངས་སོ། །འབྲས་བུ་དབུ་མ་ནི།ལམ་དབུ་མ་དེ་ཉིད་གོམས་པ་མཐར་ཐུག་

༄༅། །བ་སངས་རྒྱས་ཀྱི་ཡེ་ཤེས་ཏེ། དེ་ཉིད་ལས། ཆོས་འདི་ཡོངས་རྫོགས་བྱས་ན་བྱང་ཆུབ་སེམས་དཔའ་སྟེ། །ཡོངས་དག་ཞི་དང་སེམས་ཅན་དག་པ་ཡོངས་སུ་འཛིན། །
སངས་རྒྱས་རྒྱུད་དང་ཆོས་ཀྱི་རྒྱུད་ཀྱང་ཡོངས་སུ་འཛིན། །དེ་བཞིན་དགེ་འདུན་ཆོས་ཀུན་ཡོངས་སུ་འཛིན། །ཞེས་གསུངས་སོ། །བཀའ་བརྒྱུད་རིན་པོ་ཆེའི་དགོངས་དོན་གཞི་ལམ་འབྲས་
བུའི་ཚུལ་གྱི་རྣམ་པར་བཞག་པ་ནི། ཡིན་ལུགས་ཤེས་པ་ཆོས་སྐུ་སྟོང་ཉིད་ཀྱི་འཁོར་འདས་ཐམས་ཅད་ལ་ཁྱབ་པ་དང་། ཆོས་ཉིད་དེ་བཞིན་ཉིད་དང་དབྱེ་བ་མེད་པའི་ཕྱིར། འབྲས་བུ་གཞི་
ཐོག་ནས་རང་ཆས་སུ་གནས་པ་ལྟ་བ། དེ་དོན་ཡིན་ཞིང་འཇོག་པ་སྒོམ་པ་ནི། སྣང་སྟོང་དབྱེར་མེད་ཀྱི་ཚུལ་དུ་ཉམས་སུ་ལེན་པ། གསལ་སྟོང་དབྱེར་མེད་ཀྱི་ཚུལ་གྱིས་ཉམས་སུ་ལེན་པ།
རིག་སྟོང་དབྱེར་མེད་ཀྱི་ཚུལ་གྱིས་ཉམས་སུ་ལེན་པ། བདེ་སྟོང་དབྱེར་མེད་ཀྱི་ཚུལ་གྱིས་ཉམས་སུ་ལེན་ཞིང་། རྟེན་འབྲེལ་སྟོང་ཉིད་དུ་འཇུག་པ། སྟོང་ཉིད་རྒྱུ་འབྲས་སུ་ལྡང་བ་དེའི་

དོན་ཡང་ཤེར་ཕྱིན་ལས། གཟུགས་སྟོང་པའོ། །སྟོང་པ་ཉིད་ལས་གཟུགས་སོ། །གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། །ཞེས་གསུངས་པས། ལམ་གྱི་གནས་ཚུལ་ཟུང་འཇུག་ནི།
སྤྲོས་པ་ཐམས་ཅད་ཉེ་བར་ཞི་བའི་དབྱིངས་སུ་གནས་པ་ཞི་གནས་དང་། དེའི་གདངས་གསལ་རིག་གི་ཆ་ལ་ལྷག་མཐོང་དུ་བཞག་པ་ནི། རྗེ་བཙུན་མར་པས་རྗེ་མེ་ཏྲི་པའི་རྟོགས་པ་བརྗོད་པ་ལས།
རྒྱུན་ཆད་མེད་པའི་ཆོས་ཉིད་དེ། །རང་གསལ་རིག་པ་འགག་པ་མེད། །ཅེས་དང་། ཡང་། འགྱུར་མེད་རིག་པ་རང་གསལ་དེ། །ཆོས་སྐུ་སྐྱེ་བ་མེད་པར་བཞེད། །ཅེས་དང་། ཡང་། སེམས་
དང་སེམས་བྱུང་འགགས་པ་ན། །དབྱིངས་དང་རིག་པ་དབྱེར་མི་ཆེ། །ཅེས་གསུངས་པས། སྟོང་པ་རིག་པའི་སྙིང་པོ་ཅན་དུ་བཞེད་པ་དང་། རིག་པ་སྟོང་ཉིད་དུ་བཞེད་པ་
གཉིས་འདུག་པ་སོ་སོར་ཁྱད་པར་ཤིན་ཏུ་གལ་ཆེའོ། །ཞེས་ཀྱང་གསུང་ཞིང་། དེ་ལྟར་ལམ་གྱི་ཟུང་འཇུག་ལ་བརྟེན་ནས། འབྲས་བུ་གཞི་འབྲས་དབྱེར་མེད་ཀྱི་ཚུལ་དུ་གྱུར་པ་ནི།

༄༅། །བདག་དོན་ཏུ་ཆོས་སྐུ་སྤྲོས་པའི་མཐའ་ཐམས་ཅད་དང་བྲལ་བ་དང་། གཞན་དོན་ཏུ་གཟུགས་སྐུ་གཉིས་ཀྱི་མཆོག་དམན་བར་མའི་གདུལ་བྱའི་དོན་མཛད་པའོ། །ཞེས་གསུངས། ཡང་
བླ་མ་རིན་པོ་ཆེའི་ཞལ་ནས། ཇོག་ཡབ་སྲས། ཀུན་མཁྱེན་བུ་སྟོན། ས་སྐྱ་པ་ཕལ་ཆེར་ནི་དེ་བཞིན་གཤེགས་པའི་སྙིང་པོ་ཞེས་བྱ་བ། དོན་དམ་པའི་བདེན་པ་ལ་ཟེར་བ་ཡིན་གྱིས། དོན་
དམ་པའི་བདེན་པ་ནི་སྒྲ་དང་རྣམ་པར་རྟོག་པའི་དངོས་ཀྱི་ཡུལ་མ་ཡིན་པར་ལྟ་ཞོག ཉམས་མྱོང་གི་ཞེན་པའི་ཡུལ་ཙམ་ཡང་མ་ཡིན་ནོ་ཞེས་བཞེད། བོད་ཕྱི་མ་ཁ་གཅིག་ནི་སེམས་ཅན་གྱི་
རྒྱུད་ལ་བདེ་གཤེགས་སྙིང་པོ་བདེན་པའི་མེད་དགག་གི་ཆ་ཉིད། དོན་དམ་པའི་བདེན་པར་འདོད་པ་དང་། ཇོ་ནང་པ་དང་། གསེར་མདོག་པས། ཀུན་རྫོབ་ཀྱི་ཆོས་རྣམས་རང་གི་ངོ་བོས་
སྟོང་ལ། དོན་དམ་པའི་བདེན་པ་འཕགས་པའི་མྱོང་བྱར་གྱུར་པའི་ཡེ་ཤེས་ནི། རང་གི་ངོ་བོས་མི་སྟོང་ལ། རང་རིག་རང་གསལ་དོན་དམ་པའི་བདེན་པར་འདོད་པའོ། །ཡང་རྗེ་རང་

བྱུང་པ་དང་། རྒྱལ་བ་ཀློང་ཆེན་རབ་འབྱམས་སོགས་མཁས་གྲུབ་ཕལ་ཆེ་བ་གཅིག་ནི། ཀུན་རྫོབ་རང་གི་ངོ་བོས་སྟོང་ཞིང་། དོན་དམ་རང་གི་མི་སྟོང་བ་སོ་སོ་རང་གི་རིག་པའི་ཡེ་ཤེས་
མི་བསླུ་བས་ན་བདེན་པ། མི་འགྱུར་བས་ན་རྟག་པ་སྟེ། དུས་གསུམ་དུ་འདུས་མ་བྱས་ཤིང་། ཡོད་མེད་ལ་སོགས་པའི་རྒྱུ་རྐྱེན་གྱི་བསྐྱེད་པར་མ་གྱུར་བས་ན། ཁས་ལེན་སྤྲོས་པའི་མཐའ་
ཐམས་ཅད་དང་བྲལ་བས་རང་བཞིན་གྱིས་རྣམ་པར་དག་པའི་གདལ་བ་ཆེན་པོའོ། །དེ་ལྟ་བུའི་ཀུན་ཏུ་བཟང་བོ་ཉིད། དབྱིངས་རང་བྱུང་གི་ཡེ་ཤེས་བདེ་བར་གཤེགས་པའི་སྙིང་བོ་གདོད་མའི་ཆུ
གཞི་ལས། གཞི་སྣང་དུ་ཤར་ཏེ་གཞི་ལས་འཕགས་པའི་སྐད་ཅིག་ལ་རང་སྣང་དུ་ངོ་ཤེས་པས། རང་བྱུང་གི་ཆོས་གསུམ་གྱིས་ལྷུན་གྱིས་གྲུབ་པའོ། །ནང་གསལ་ཕྲ་བའི་ཡེ་ཤེས་སུ་གདོད་མའི་
དབྱིངས་སུ་བཞུགས་སོ། །ཕྱིར་གསལ་འོད་ལྔས་རྒྱན་པས་ན། རིགས་ལྔ་སོ་སོའི་སྟོན་པའི་རང་སྣང་དཀྱིལ་འཁོར་གྱི་རོལ་པར་ཤར་བའོ། །བསྟན་པ་རྫོགས་པ་ཆེན་པོ་རང་སྣང་ལྷུན་

༄༅། །གྲུབ་གྱི་གྲུབ་པའི་དུས་ན། རང་ཆས་ཀྱི་ཡེ་ཤེས་ཆེན་པོར་བཞུགས་པའོ། །ལམ་གྱི་ཆོས་རྣམས་ཀྱི་སྙིང་པོ་སྒྲིབ་བྱེད་ཀྱི་དྲི་མ་རྣམས་སེལ་བ་ཡིན་གྱི། བྲལ་བའི་ཡོན་ཏན་རྣམས་
ནི་གདོད་ནས་ལྷུན་གྱི་གྲུབ་པ་ཡིན་པས། ལམ་གྱི་ཆོས་ལ་བརྟེན་པའི་རྒྱུ་རྐྱེན་གྱིས་ཉེར་ལེན་གྱིས་བསྐྱེད་པ་ནི་མ་ཡིན་ཏེ། ཡེ་ཤེས་དབྱིངས་སུ་གནས་པས་སྐུ་གསུམ་འདུ་བྲལ་མེད་པར་ཕྲ་བའི་
ཡེ་ཤེས་ནང་གསལ་དུ་བཞུགས་པའོ། །གསལ་ལ་རྟོག་པ་མེད་པ་ནི། འཛིན་རྟོག་གི་དྲི་མ་དང་བྲལ་བས་འོད་གསལ་བར་གནས་ལ། སེམས་དང་འགྱུ་བྱེད་ཀྱི་དབུགས་མེད་པས་
འཁོར་བའི་ཆོས་རྣམས་ཀྱིས་མ་གོས་པའོ། །ཡང་བླ་མ་རིན་པོ་ཆེའི་ཞལ་ནས། ཡོན་ཏན་ཀུན་དང་ལྡན་ཞེས་བཤད་པ་དེ་ཡང་བཅོས་མ་མ་ཡིན་པས་རང་བཞིན་གྱི་འོད་གསལ་བའི་ངོ་བོ་
འཕྲལ་དུ་བྱས་པ་མ་ཡིན་པར། རང་སྟོང་ཉིད་བཞིན་དེ་དང་དབྱེར་མེད་པར་འཇུག་པ་གངྒའི་ཀླུང་གི་བྱེ་མའི་རྡུལ་གྱི་གྲངས་ལས་འདས་པའི་སངས་རྒྱས་ཀྱི་ཆོས་སྟོབས་སོགས་དང་ལྡན་པ་ཉིད་དེ།

དེས་ནི་ཡོན་ཏན་ཀུན་ལྡན་ཞེས་བྱ་བ་བཤད་ལ། ལུས་མ་བྱས་པའི་སྒྲས་ནི་རྟག་པ་དང་། བརྟན་པ་དང་། གཡུང་དྲུང་ཉིད་ཀྱིས་སངས་རྒྱས་ཀྱི་ཡོན་ཏན་རྣམས་བརྗོད་དོ། །ཤིན་ཏུ་ཕྲ་བའི་དོན་ནི།
ཐོས་པའི་ཤེས་རབ་གྱི་ཡུལ་མ་ཡིན་ཏེ། ལ་བ་པས། སྒྲ་ཡི་རང་བཞིན་སྦོམ་པོར་བཤད། །དེ་བཞིན་ནང་གི་བདག་ཉིད་འཕྲ། །ཞེས་གསུངས་སོ། །ཟབ་པའི་ཕྱིར་དོན་དམ་པའོ། །
རྟོགས་པའི་དོན་དམ་ཡིན་པའི་ཕྱིར་འཇིག་རྟེན་པའི་བསྒོམ་པའི་ཤེས་པའི་ཡུལ་མ་ཡིན་པས་སོ། །ལས་དང་ཉོན་མོངས་པ་གཉིས་སུ་མེད་པའི་ཕྱིར་འགོག་པའི་རང་བཞིན་ཞི་བའོ། །ཆོས་ཀྱི་སྐུ་
ནི་གསར་དུ་སྐྱེ་བ་དང་བྲལ་བའི་ཕྱིར་རྟག་པའི་ཐ་སྙད་དོ། །དུས་གསུམ་དུ་མི་འགྱུར་ཞིང་འགག་པ་མེད་པའི་ཕྱིར་བརྟན་པ་ཞེས་པ་ཉིད་དོ། །གཡུང་དྲུང་ནི་རྩ་བ་གདོད་ནས་མི་གཡོ་བར་
གནས་པའི་ཕྱིར་རོ། །གཞི་གང་དུ་འཁོར་བའི་འདུ་བྱེད་གཏན་ནས་འགགས་པས་སངས་རྒྱས་འཕགས་པའི་འགོག་པའི་བདེན་པ་ཡིན་ནོ། །གཟུང་འཛིན་དང་བྲལ་བའི་ཕྱིར་རྟོག་པ་མེད་པ་ཡིན་ནོ། །

༄༅། །ཉོན་མོངས་པའི་སྒྲིབ་པ་སྤངས་པའི་ཆགས་པ་མེད་པ་དང་། ཤེས་བྱའི་སྒྲིབ་པ་དག་པས་དུས་གསུམ་ཆགས་ཐོགས་མེད་པར་མཁྱེན་ནོ། །རྩ་བ་རྣམས་ཀྱི་མིང་ཅན་ཀུན་གཞིའི་རྣམ་
ཤེས་ལོག་པ་ལས་ཆོས་སྐུ་འཐོབ་པའོ། །རྩ་བ་ལ་བརྟེན་པའི་སེམས་ཀྱི་མིང་ཅན་གྱི་ཡིད་ལོག་པ་ལས། ལོངས་སྤྱོད་རྫོགས་པའི་སྐུ་ཐོབ་པའོ། །བྱ་བ་སློང་བའི་མིང་ཅན་ཚོགས་དྲུག་གི་
རྣམ་པར་ཤེས་པ་ལོག་པ་ལས་སྤྲུལ་པའི་སྐུ་འཐོབ་བོ། །འཕྲོས་དོན་འདི་རྣམས་ནི། རྗེ་བཙུན་བླ་མ་རཏྟའི་མཚན་ཅན་གྱི་ཞབས་རྡུལ་ཡུན་རིང་པོར་ཉེ་བར་བླངས་པའི་གསུང་དོན་ཅུང་ཟད་
བློ་ངོར་ངེས་པ་རྣམས་བཀོད་པ་ཡིན་མོད་ཀྱང་། གང་ཞིག་གསུང་རབ་ཀྱི་དགོངས་དོན་དང་མ་འབྱོར་བ་དང་། ཚིག་ཟུར་དཔྱིས་མ་ཕྱིན་པ་རྣམས་བདག་ཉིད་ཀྱི་བློ་གྲོས་རྣམ་པར་དམན་
པའི་ཉེས་པ་ཉིད་དུ་མཆིས་པ་ལགས། འདིར་སྨྲས་པ། རབ་མཛེས་བྱུ་རུའི་དད་ཕྲེང་དབུས། །ཆུ་ཤེལ་མྱུ་གུའི་གེ་སར་རྒོད། །རོ་འཛིན་སྦྲང་རྩིའི་དོག་པ་ཅན། །ཅུང་ཞིག་བསྐྱོད་

པའི་དགའ་སྟོན་འདིས། །ཤིན་ཏུ་བགྲོད་དཀའ་བཅུ་ཕྲག་འཛིན་མའི་འཁོར་ཡུག་དང་ལྡན་ཡིད་འོང་ཐར་པ་ཆེན་པོའི་གྲོང་ཁྱེར་དབུས། །དབུས་དེར་ཡིད་འོང་ཉམས་དགའ་སྐུ་བཞིའི་ཕོ་
བྲང་རབ་མཛེས་རིན་ཆེན་ཡེ་ཤེས་ལྔའི་བ་གམ་ཅན། །མཐའ་དག་སྐྱེ་དགུའི་རེ་བ་སྐོང་བྱེད་ཐུགས་རྗེ་ནོར་བུའི་ཕྲེང་བ་རྣམས་པར་དཀྲིས་པ་དང་ལྡན་པ། །རིན་ཆེན་ཁ་སྦྱོར་ཡན་ལག་
བདུན་གྱི་འབྱོར་པས་གང་གི་དཔལ་དུ་འཛིན་པ་ཆོས་ཀྱི་རྒྱལ་པོའི་གནས། །གང་དེ་དོན་དུ་གཉེར་ལ་རིང་ནས་ཚོགས་གཉིས་དཔུང་གི་ཚོགས་ལ་རྟག་ཏུ་འགྲོགས་པ་ལྷུར་བླངས་པས། གང་
དུ་བྱེད་པའི་གནས་གཞིའི་དང་པོའི་འདོད་བ་ལ་མངོན་པར་ཆགས་པའི་མཚོན་གྱི་དགའ་མའི་བདག་པོ་དང་བཅས་བདུད་བཞིའི་དཔུང་གི་ཚོགས། །གང་གིས་རབ་ཏུ་བཅོམ་པ་དག་ལ་འཛིན་མའི་ལྷ་མོ་
པང་དུ་གྱུར་པས་ཁྱོད་ནི་རྒྱལ་བ་ཞེས་གང་དག་བྱེད་པོ་ལ་སོགས་འདིར་དྲེགས་ལྡན་ཀུན་གྱི་ཁྱོད་བསྟོད་ཞབས་ཀྱི་པདྨོ་གཙུག་གི་མཆོད། །དེ་ཕྱིར་སྲིད་འདིར་ཁྱོད་ལས་ཕུལ་ཕྱིན་གཙོ་བོ་

༄༅། །མེད་པས་བདག་ཀྱང་སྙིང་ནས་ཁྱོད་ནི་མགོན་དུ་འཛིན། །འཛིན་མ་རིན་ཆེན་རྡུལ་བརྩེགས་དང་བཅས་གླིང་བཞིའི་དཔལ་གྱི་ཉེ་བར་མཛེས་པར་གྱུར་པ་ཇི་བཞིན་དུལ། །དུལ་
བའི་དཔལ་སོགས་ལུང་དང་རྟོགས་པའི་གཟའ་སྐར་འཕྲེང་བ་རྣམ་པར་བཀྲ་བས་བདག་རྒྱུད་འཆི་ཆོས་སྐུལ་མེད་ལམ། །ལམ་མེར་མྱུར་དུ་མཛོད་དང་ཀུན་ལ་ཕྱོགས་རིས་བྲལ་བའི་ཀུན་གྱི་ལ་སྒོམས་
བར་མ་གྱུར་བ་འདྲེས་མཛའ་གཤེས་གཅིག་བུ་ཁྱོད། །དེ་ལྟ་བུའི་མཁྱེན་རབས་དང་ཐུགས་རྗེ་ཕུལ་དུ་ཕྱིན་པ། སྙིགས་མའི་དུས་ཀྱི་རྒྱལ་བ་གཉིས་པ་རཏྣའི་མཚན་ཅན་གྱི་གསུང་གི་རྒྱུན་རྒྱ་མཚོ་ལྟ་
བུ་ལས་ཆུ་ཐིགས་ཙམ་ཞིག་ཉེ་བར་བཀོད་དེ་ལེགས་པར་ཕུལ་བ་དགེའོ། །མཁའ་གྲུབ་གཏེར་སྟོན་ཆེན་པོ་དེ་ཉིད་རང་གི་སྤྱན་གཟིགས་སུ་གནང་བའི་ཕྱག་དཔེ་ལས་བཤུས་སོ།། །།

༄༅།     །རྟོགས་བརྗོད་ཞལ་གདམས་ཀྱི་སྐོར་ཕན་བདེའི་སྣང་བ་གསར་པ་ཞེས་བ་བཞུགས་སོ།།

༄༅། །རྟོགས་བརྗོད་མཁས་པའི་མཛེས་རྒྱན་ལེགས་ལྡན་བཀོད་པ་བཞུགས་སོ། །

༄༅། །ཨེ་མ་ཧོཿ རྩ་རྒྱུད་བླ་མའི་ཚོགས་ལ་ཕྱག་འཚལ་ལོ། །ལེགས་པར་གཟིགས་ཤིག་ཤེས་ལྡན་སྐྱེས་བུའི་ཚོགས། །ལེགས་པར་བསམ་ན་ཆོས་རྣམས་ཀུན་གྱི་དོན། །ལེགས་ལམ་
གཅིག་ཏུ་དགེ་བ་འདི་ཡིན་ཞེས། །ལེགས་པའི་བློ་ཅན་དག་གིས་སྩལ་བའི་རིགས། །གངས་རིའི་ཕྲེང་བས་བསྐོར་བ་དབུས་ཀྱི་གླིང་། །གཡའ་ཁྲོད་རྫ་དང་ཡིད་འོང་སྤང་རི་སོགས། །དཔལ་
འབྱོར་རབ་ཡངས་ཉམས་དགའ་ནགས་ཚལ་ན། །མཛེས་པའི་མེ་ཏོག་མིག་གི་བདུད་རྩིར་གྱུར། །སྙན་སྒྲོག་བུང་བའི་ན་ཆུང་གླུ་ལེན་ཞིང་། །གདངས་སྙན་ཁུ་བྱུག་ཅ་ཅོར་སྒྲོགས་པ་དེར། །
མཛེས་པའི་ཤིང་ཐོག་ཡལ་གའི་ངོས་ལ་ཕྱོགས། །ལ་ལ་སྨིན་ཞིང་བྲུལ་བས་ས་གཞི་མཛེས། །འབབ་ཆུ་གཙང་མའི་རྒྱུན་དག་སྙན་སྒྲོགས་ཤིང་། །མུ་ཏིག་དཀར་པོ་ལྟ་བུའི་ཟེགས་མ་འཐོར། །

༄༅། །སྐད་སྙན་ངང་བ་གཞོན་ནུ་སྨྲ་འབྱིན་ཅིང། །ཆུ་སྐྱེས་དཀར་པོས་ཁེབ་པ་པདྨའི་མཚོ། །ཨུཏྤལ་ཀུ་མུད་རྒྱས་པའི་མདངས་བཟང་ཞིང་། །ཡིད་འོང་བྱ་དང་རི་དྭགས་གཞན་མང་འདུ། །མ་
འགགས་རིག་པའི་རང་གཟུགས་སྣ་ཚོགས་བརྒྱན། །ཕུན་ཚོགས་འབྱོར་པས་བཀྲ་བ་བདག་གི་གནས། །ཚད་མེད་ཞིང་ན་རིན་ཆེན་གཞལ་ཡས་ཁང་། །ཕུལ་བྱུང་བཀོད་པས་མཛེས་པའི་གནས་ཞིག་ན། །གདོད་
ནས་ཚེ་ཡི་དངོས་གྲུབ་མཆོག་བརྙེས་པའི། །གནས་བརྟན་རྒན་པོ་འདི་ནི་བདག་གི་ཡག །དྲི་བྲལ་ཞི་གནས་དེ་དང་ལྷན་གཅིག་ཏུ། །འཆི་མེད་ཚེ་ཡི་དཔལ་ལ་དབང་བསྒྱུར་ཞིང་། །མུ་མེད་སྲས་མཆོག་སྐྲུན་
ཡང་འཕེལ་འགྲིབ་མེད། །སྒེག་མོ་མདངས་བཟང་འདི་ནི་བདག་གི་ཡུམ། །དྲན་ཤེས་འབབ་ཆུ་གཙང་མའི་འགྲམ་ཞིག་ན། །རྒྱུན་དུ་ཁྲུས་ལ་རྣམ་རོལ་གཞོན་ནུའི་ཚོགས། །རྣམ་དག་སྒྱུ་འཕྲུལ་དྲ་བའི་རོལ་

རྩེད་མཁན། །མེ་ཏོག་སར་པས་མཛེས་འདི་བདག་གི་གྲོགས། །བཅུ་དྲུག་ལོ་ལོན་རབ་མཛེས་གཞོན་ནུའི་སྐུ། །ལང་ཚོ་རྒྱས་ཤིང་དུལ་བའི་དཔལ་གྱིས་མཐོ། །བརྒྱན་བཟང་སྲོག་རྩོལ་
དག་པས་ཡིད་འཛིན་པའི། །མདངས་ལྡན་དྷུ་ཏི་འདི་ནི་བདག་གི་སྲས། །དུས་གསུམ་ཀུན་དུ་ཇི་ཙམ་ལོངས་སྤྱོད་ཀྱང་། །ཟད་མེད་མི་འགྱུར་སླར་ཡང་ཆེར་འཕེལ་ཞིང་། །རང་གཞན་དབུལ་བ་
སེལ་བར་བྱེད་པ་ཡི། །བདེ་ཆེན་རིན་ཆེན་འདི་ནི་བདག་གི་ནོར། །གྲངས་ཀྱིས་མི་ལང་རབ་ཏུ་མང་བའི་ཚོགས། །རང་རང་བྱ་བ་དུས་ལས་མི་འདའ་བཞིན། །ལས་ཀྱི་མཐའ་ཙམ་དུས་
ལ་མ་བཞག་པར། །རྟེན་འབྲེལ་དབྱིངས་རིག་གཉིས་མེད་ལམ་བསྟན་ཚེ། །སྣ་ཚོགས་ཚུལ་འཆང་གུས་པའི་རྣལ་འབྱོར་ཅན། །བཀའ་བཞིན་སྒྲུབ་པ་འདི་ནི་བདག་གི་འཁོར། །རྣམ་
མཁྱེན་རྒྱལ་བའི་དཀྱིལ་འཁོར་གསལ་ལྡན་ཞིང་། །འཕྲིན་ལས་ཚ་ཟེར་གདུལ་བྱའི་གླིང་དུ་འགྱེད། །སྐལ་ལྡན་གདུལ་བྱའི་པད་ཚལ་སྨིན་བྱེད་པ། །སྣང་བྱེད་འདི་ནི་བདག་གི་བླ་མ་ཡིན། །

༄༅། །བྱིན་བརླབས་ཅན་གྱི་བླ་མས་དབང་བསྐུར་བས། །འཆིང་བྱེད་གཟུང་འཛིན་རྩ་མདུད་རང་སར་གྲོལ། །སངས་རྒྱས་རང་ལ་རྙེད་པས་དེ་ཉིད་ཤེས། །བཞུགས་ཚུལ་མཐོང་ཚེ་གྲུབ་
མཐའི་དོན་ལས་གྲོལ། །ནམ་མཁའི་བཅུད་ལེན་གྲུབ་ལ་སྐྱེ་འཆི་མེད། །རེ་དོགས་ཟད་ཚེ་བླང་དོར་གནད་དང་བྲལ། །འཁོར་འདས་ཆོས་སུ་འཛིན་པའི་མཁན་པོ་སྟོར། །དེ་ལྟར་ཡིན་ཀྱང་
རྟོགས་བྱ་ཐབས་ཤེས་གནད། །དད་པའི་ལུས་མཛེས་བརྩོན་འགྲུས་རྒྱན་འཕྲེང་ཅན། །དྲི་མེད་དྲན་པའི་གོས་གྱོན་ཏིང་འཛིན་འཕེལ། །ཤེས་རབ་མིག་ལྡན་རྣམ་གྲོལ་བགྲོད་པ་ལ། །སྟོབས་ཤུགས་
ཅན་དེ་རང་རིག་བླ་མ་ཡིན། །མཐར་འཛིན་སྤྲིན་གྱི་གཞོན་པས་མ་དཀྲུགས་ཤིང་། །མཐའ་བྲལ་ཞེན་པའི་རླུང་གིས་མ་གཡོས་པར། །ཕུལ་དུ་མ་བྱས་རང་བྱུང་ཡེ་ཤེས་རྟོགས། །བསམ་
བརྗོད་བྲལ་འདི་གནས་སྐབས་ལྟ་བ་ཙམ། །ཞེན་མེད་ལྷུག་པའི་ནགས་ཚལ་ཉམས་དགའ་ན། །སྒྱུ་འཕྲུལ་མ་དེ་ཀུན་གསལ་མེ་ལོང་བལྟ། །གར་མཁན་ཆེན་པོའི་ཞེན་རྟོག་ནམ་མཁའ་མཐོང་། །

གནས་སྐབས་བསྒོམ་པ་རྒྱ་ཡན་བློ་བདེ་ཡིན། །ཡིད་བཞིན་ནོར་བུའི་གླིང་དུ་དེད་དཔོན་སོང། །ཡིད་རྒྱུས་མཁན་གྱིས་རིན་ཆེན་ཕྲེང་སྤེལ་བས། །སྐལ་ལྡན་སྐྱེས་བུ་དགའ་བར་བྱེད་པ་ལྟར། །
གནས་སྐབས་སྤྱོད་པའང་དམ་པ་མཉེས་བྱེད་ཡིན། །ཡེ་ནས་འོད་གསལ་ལྷུན་གྲུབ་སྙིང་པོའི་སྐུ། །རྟོགས་པ་མཐར་ཕྱིན་མཛད་པ་ཕུལ་དུ་ཕྱུང་། །ཇི་སྙེད་འགྲོ་ལ་དམིགས་མེད་ཐུགས་རྗེས་ཁྱབ། །
བདག་གི་འབྲས་བུ་དོན་གཉིས་ལྷུན་གྲུབ་ཡིན། །མཚུངས་བྲལ་བླ་མས་ཤེས་རབ་མིག་ཕྱེས་ཏེ། །དྲི་མེད་ཀུན་གསལ་ཤེལ་གྱི་མེ་ལོང་བསྟན། །མ་འདྲེས་ཡོངས་རྫོགས་ཕྱི་ནང་མེད་
པར་གསལ། །མ་བཙལ་ལྷུན་གྱིས་གྲུབ་པ་ཨེ་མ་ཧོ༔ དུག་གི་བཅུད་ལེན་རྨ་བྱའི་བུ་ཡིས་བྱིན། །མཐར་འཛིན་ལྟ་བ་མུ་སྟེགས་རྒན་པོས་ཕྲོགས། །རྣམ་རྟོག་སྒྱུ་མ་མཁན་གྱི་གསོན་རབ་ཆད། །
མི་རྟོག་ཡེ་ཤེས་རྒྱལ་བའི་གདན་ས་ཟིན། །གང་གིས་ཆབ་རོམ་ཆུ་རུ་ཐག་ཆོད་ལྟར། །ཡེངས་འཁྲུལ་རང་རིག་ཡེ་ཤེས་ཉིད་དུ་ངེས། །ཉམ་ང་མེད་པ་རྟོགས་པའི་གདེང་གིས་ཟིན། །བྱ་བྱེད་

༄༅། །མ་ཤེས་གང་ཤར་རང་སར་ལུས། །སྐད་ཅིག་རེ་ཞིང་ཏིང་འཛིན་སྒོ་མང་ལ། །སྙོམས་པར་འཇུག་ཅིང་ལྟ་བའང་ལྷུན་གནས་པ། །མངོན་ཏུ་གྱུར་ཏེ་ཏིང་འཛིན་འཁོར་ལོ་བསྐོར། །
ཐམས་ཅད་མི་རྟོག་ཡེ་ཤེས་དཀྱིལ་འཁོར་ཧོ༔ ཞེ་འདོད་ཁོང་ནས་ཟད་ཚེ་དོན་ཀུན་གྲུབ། །དོན་ལ་འདི་ཡིན་མེད་པས་ཅིར་བཟུང་འཁྲུལ། །ཚིག་ལ་ངེས་པ་མེད་པས་གང་སྨྲས་རུང་། །
ཚིག་དོན་འབྲེལ་པ་མེད་པས་ཅི་སྨྲས་བརྫུན། །གང་ལའང་ཞེན་པ་མེད་པ་གདམས་ངག་ལགས། །རྨི་ལམ་བླ་མས་སྒྱུ་མའི་ཆོས་བསྟན་པས། །རང་ཉིད་སློབ་མས་ཆོས་ཀུན་འདི་ལྟར་རྟོགས། །
བསྒོམ་དུ་མེད་མོད་བབས་ཀྱི་ཡེངས་མེད་འདི། །བདེ་ཆེན་གཞན་ནས་མིན་ཏེ་གདམས་ངག་ལགས། །བདེ་གཤེགས་སྙིང་པོའི་འོད་ཀྱི་གང་སྒྲིབ་སྟེ། །སྣང་བའི་དཀྱིལ་འཁོར་མུན་པའི་ལས་བྱེད་ཅིང་། །
ཡིད་བཞིན་ནོར་བུ་འཆང་བའི་དབུལ་འཕོངས་ཅན། །དེས་ཀྱང་ཚུལ་འདི་རྟོགས་ནས་མཐར་ཕྱིན་ཤོག །མགྱོགས་འགྲོ་རླུང་གིས་ཞོན་པ་ལ་ཞོན་ཏེ། །སྲེག་ཟ་འབར་བའི་གོས་ཀྱིས་ལུས་རབ་གཡོགས། །

འཛིན་མའི་ས་ལ་གནས་ཤིང་ཆུ་འཐུང་བའི། །ནམ་མཁའི་ངང་དུ་ཐམས་ཅད་གྲོལ་གྱུར་ཅིག །མུན་པ་ཅན་གྱི་ནགས་ཁྲོད་ཉམ་ངར་ཞུགས། །ཕྱོགས་སླད་དགྲ་ཡི་ཁྱིམ་དུ་ལམ་གོལ་ཏེ། །གཅན་
གཟན་ཁྲོ་བོའི་ཁྱིམ་ན་རི་བོང་འདུག །དེས་ཀྱང་ཚུལ་འདི་རྟོགས་ནས་མཐར་ཕྱིན་ཤོག །མྱོས་བྱེད་ཚོང་པའི་ཁྱིམ་དུ་གང་སོང་སྟེ། །ངོམས་པར་འཐུང་ཞིང་དགའ་བའི་དགའ་སྟོན་གཉེར། །
གླུ་ལེན་བུ་མོའི་ཁྱིམ་ན་གར་མཁན་འདུག །དེས་ཀྱང་ཚུལ་འདི་རྟོགས་ནས་མཐར་ཕྱིན་ཤོག །བདག་ཀྱང་དེང་ནས་ཚེ་རབས་ཐམས་ཅད་དུ། །བདེ་སྟོང་རྡོ་རྗེ་སེམས་དཔའི་རྣལ་འབྱོར་ཅན། །
ཕ་རོལ་ཕྱིན་པ་མཆོག་བཅུ་ཐོབ་པ་ཡིས། །གཞན་དོན་ལྷུན་གྱིས་གྲུབ་པར་བྱིན་གྱིས་བརློབས། །ཅེས་པའི་རང་གི་རྟོགས་པ་ཉེ་བར་བརྗོད་པ་ལེགས་ལྡན་བཀོད་པ། ཞེས་བཤད་བའི་ཆུ་རྒྱུན་དལ་གྱིས་འབབ་པ་འདི་ཡང་། དབྱངས་ཅན་དགའ་
བའི་ཉི་མ་དད་པའི་ནོར་ཅན་དག་གིས་འཕྲིན་ལས་རྣམ་བཞི་ཡི་རྒྱ་མཚོ་ཆེན་པོར་འཇུག་བར་བྱ་བའི་ཕྱིར། ཐུབ་བསྟན་རྣམ་པར་རྒྱལ་བའི་གླིང་དུ་བྲཛྙཱ་རསྨི་བདག་གིས་ཉེ་བར་བཀོད་བའོ། །

༄༅། །ཆོས་རྗེ་མཁའ་སྤྱོད་པ་ལ་ཞལ་གདམས་སུ་གནང་བ།

༄༅། །རང་རིག་ཆོས་སྐུའི་རྫོང་ལ་གནས་བཅས་ནས། །བག་ཡོད་དྲན་པའི་བསམ་པ་རབ་བཙུགས་ཏེ། །གཟུང་འཛིན་དགྲ་ལ་ཞེན་ཟོན་བྱེད་མཁས་པ། །གྲུབ་པའི་དབང་ཕྱུག་བུདྡྷ་ཤྲཱི་ཞེས་
ཁྱེད། །བླང་དོར་རྒྱུ་འབྲས་ཆོས་ལ་ཡིད་ཆེས་པས། །འགྲོ་བ་ཀུན་ལ་བུ་ལྟར་བརྩེ་བ་དང་། །སྨོན་འཇུག་འབྲེལ་བའི་བྱང་ཆུབ་སེམས་སྦྱོངས་ལ། །ངེས་པ་བརྙེད་ནས་གསང་སྔགས་
རྡོ་རྗེ་ཐེག །སྨིན་བྱེད་དབང་གི་དོན་ལ་གོམས་པའི་ཚེ། །དུག་ལྔ་རྣམ་དག་ཡེ་ཤེས་ལྔ་དང་ལྡན། །ཕུང་པོ་ལྔ་དག་ཆོས་དབྱིངས་རྒྱལ་བ་ལྔ། །རིག་མདངས་ཚོམ་བུའི་དཀྱིལ་འཁོར་གདན་
གསུམ་ལྷ། །སྤང་གཉེན་མི་དགོས་རང་བྱུང་རྫོགས་པ་ཆེ། །མ་བཅོས་རང་བབས་གཏད་མེད་ཆོས་ཉིད་ངང་། །ཡིད་བྱེད་བློ་ཡི་དྲི་མ་ཀུན་བྲལ་ཞིང་། །འདི་ཞེས་དམིགས་སུ་ཡོད་ན་
གཟུང་འཛིན་ལགས། །དགག་བསྒྲུབ་བླང་དོར་བྲལ་བའི་ངང་ལ་ཞོག །དེ་ཉིད་ངང་ནས་སྣང་སྟོང་གཟུགས་ཀྱི་སྐུ། །ཉི་མའི་འོད་ཀྱི་གླིང་བཞི་སྣང་བྱེད་ཅིང་། །པདྨོ་འཛུམ་པས་དགའ་བ་

༄༅། །བསྐྱེད་པ་བཞིན། །སྤྲུལ་པའི་འོད་ཟེར་སྣང་བས་ཁྱབ་པར་བྱེད། །དཔལ་ལྡན་གེ་སར་གསལ་བའི་དབང་པོ་ཡིས། །བདག་བློའི་སྦྲང་རྩི་འཛིན་འདི་དགའ་བསྐྱེད་པས། །ལེགས་
བཤད་གླུ་དབྱངས་དར་དིར་སྙན་གྲགས་པ། །འདི་ཡིས་གུས་ལྡན་ཁྱེད་ཉིད་དགའ་བ་མཛོད། །

༄༅། །ཞི་ལྷག་གི་ཉམས་ལེན་བཞུགས་སོ། །

༄༅། །སེམས་ཉིད་ཀྱི་རང་གཟུགས་གང་ཤར་གྱི་ངོ་བོ་ལ། །གཉེན་པོ་དང་རྩོལ་བས་ཆེད་དུ་སྒྲིམས་ནས་མ་བསླད་པ། ཐ་མལ་ཡེངས་མ་ལམ་དུ་མ་སོང་བའི་རང་བབས་ཀྱི་ངོ་བོ་བཅོས་
བསླད་ཐམས་ཅད་དང་བྲལ་བ། སྣང་བའམ་སྟོང་པ་ཞེས་པ་གཅིག་གི་ཕྱོགས་སུ་མ་ཆད་ཅིང་། སྣང་བའི་རང་བཞིན་སྟོང་ཉིད་དུ་བཞུགས་ཀྱང་། སྟོང་བའི་རང་བཞིན་རིག་པར་གསལ་བ། རིག་
པའི་ངོ་བོ་ལ་དཔེ་གང་གིས་ཀྱང་མི་མཚོན་ཞིང་། བརྗོད་པ་གང་གི་ཡང་ཡུལ་དུ་མ་གྱུར་པའི། སྣང་བའི་དུས་ན་སྟོང་པར་ཁྲིག་གེ་བ། སྟོང་པའི་དུས་ན་སྣང་བར་ལམ་མེ་བ་གཉིས། ཆུ་དང་
རླན་གཤེར་རམ། མེ་དང་ཚ་བ་བཞིན་དུ་ཡེ་ནས་རང་བཞིན་ལྷུན་གྲུབ་ཏུ་ཟུང་དུ་འཇུག་པའི་ངང་ནས་ཉོན་མོངས་པ་དང་རྣམ་རྟོག་ཐམས་ཅད་རང་སར་ཞི་ནས་བློ་བྲལ་ངང་བཞག་ཏུ་ཆམ་མེ་བ་ནི་
ཞི་གནས། དེའི་མདངས་འགག་པ་མེད་པའི་ཚོགས་དྲུག་རྒྱུན་དུ་ཐུགས་ཉམས་སུ་བཞེས་པ་འཚལ། ཞེས་པ་འདི་ཡང་རྗེ་བཙུན་དམ་པ་པྲཛྙཱ་རསྨིས་གནང་བ་དགེའོ། ། བཀྲ་ཤིས་སོ། །

༄༅། །དགོན་གསར་བྱང་སེམས་ལ་གནང་བའི་རྟོགས་བརྗོད་ཞལ་གདམས།

༄༅། །རྗེ་བཙུན་མཚུངས་བྲལ་རཏྣ་དང་། །རྒྱལ་དང་དེ་སྲས་བླ་མེད་པ། །ཚད་མར་གྱུར་པ་འགྲོ་བའི་མིག །དེ་དག་གིས་གསུངས་དཔང་བྱས་ཏེ། །རེ་ཞིག་བསྡུས་ཏེ་ཉེ་བར་བརྗོད། །
ངེད་ཀྱི་རྟོག་བརྗོད་ཕྲེང་བ་འདི། །བརྫུན་གྱི་རི་མོ་ཡིན་ངེས་ཀྱང་། །མོས་ལྡན་བློ་ཆོས་གསལ་ལྡན་མ། །ཉིད་ཀྱང་ཐུགས་ཉམས་འདི་ལྟར་བཞེས། །སྡེ་སྣོད་གསུམ་ལ་ཐོས་བསམ་བྱས། །
སྐྱེས་བུ་གསུམ་གྱི་ལམ་དུ་ཤེས། །ཤེས་བྱའི་གནས་ལ་ཉམས་ང་མེད། །སྒྲོ་འདོགས་ཆོད་པའི་གདེངས་ཤིག་ཐོབ། །གནོད་བྱེད་དགྲ་འདྲེ་མ་ལུས་པ། །རང་སེམས་འཁྲུལ་པའི་རྣམ་
པར་རྟོགས། །གདོད་ནས་ཞི་བའི་གདེང་ཞིག་ཐོབ། །བར་ཆད་གནས་ལ་ཉམས་ང་བྲལ། །རང་སེམས་གཉུག་མ་ཆོས་སྐུ་ལ། །ཅི་ཡང་སྒོམ་དུ་མེད་པར་རྟོགས། །གོལ་གྲིབ་རྣམས་ལ་

༄༅། །ཉམས་ང་མེད། །འཁོར་འདས་བསྡུས་པའི་ཆོས་རྣམས་ཀུན། །ཡེ་ནས་ངོས་གཟུང་མེད་པར་རྟོགས། །འོད་གསལ་བསྲེ་བའི་གདེངས་ཤིག་ཐོབ། །སྐྱེ་འཆི་གཉིས་ལ་
རྒྱཉམ་ང་མེད། །གོམས་ཤིང་འདྲེས་པར་གྱུར་ན་ནི། །ཉིད་ཀྱང་གདེང་བཞི་ལྡན་པར་འགྱུར །འོག་གཞི་རླུང་གི་གཞི་མ་བརྟན། །སྟོང་གསུམ་གླིང་གི་བཀོད་པས་བཀྲ། །འཁོར་ཡུག་ཉི་ཟླའི་འོད་ཟེར་
གསལ༑ ༑མ་བརྩེགས་ལྷུན་གྲུབ་ཞིང་ཁམས་ལས། །དཀྱིལ་འཁོར་བཞེངས་སྙམ་མི་བགྱིད་དོ། །ཕུང་པོ་ཁམས་དང་སྐྱེ་མཆེད་རྣམས། །ཐམས་ཅད་ལྷ་ཡི་ངོ་བོར་བཞུགས། །འགྲོ་དྲུག་ཞི་ཁྲོའི་
སྐུ་རུ་གསལ། །བླ་མ་ཡི་དམ་དབྱེར་མི་ཕྱེད། །འཛིན་མེད་རང་ཤར་རྣལ་འབྱོར་ཆེ། །ཆུ་བོའི་རྒྱུན་ལ་ཡེངས་མ་མཆིས། །ཀུན་བཏགས་ལྷ་སྐུ་བསྒོམ་མི་བགྱིད། །གསལ་རིག་སྟོང་

གསུམ་གཞི་མ་ལ། །སྣང་བ་བཞི་ཡི་ཡི་གེ་བྲིས། །སྐུ་གསུམ་འཕྲིན་ལས་རྣམ་བཞི་གསལ། །སྣང་སྲིད་དམ་པའི་ཆོས་སྒྲར་གྲགས། །མ་བྲིས་གཞི་ལ་རྫོགས་ལགས་པས། །དཔེ་
ཆ་འབྲི་སྙམ་མི་བགྱིད་དོ། །ཧ་ཧ་བཞད་གད་ཞུས་པ་ལ། །བདག་ལ་དེ་འདྲ་མ་མཆིས་ཀྱང་། །བཞུགས་ཚུལ་དེ་ལས་མི་གདའ་མོད། །ལྷག་བསམ་དག་པའི་མོས་དགེ་ཅན། །དགོན་
གསར་བྱང་སེམས་མས་བསྐུལ་ནས། །རྒྱལ་དབང་རཏྣ་ལཀྵི་ཡི། །གསུང་ལས་སྐྱེས་པ་གང་དེ་ཡི། །ཕོ་བྲང་ཆེན་པོ་འཕྱོང་རྒྱས་ཀྱི། །རྩེ་ནས་ཉེ་བར་ཕུལ་བ་དགེ །མངྒ་ལཾ། །
༈ གནས་ཐོག་ཏུ་འགྱུ་བའི་རང་ངོ་ཤེས། །འགྱུ་ཐོག་ནས་གནས་པའི་རང་ས་ཟིན། །གནས་འགྱུའི་བར་ལག་འགྱེལ་བས་ན། །བདེ་གསལ་མི་རྟོགས་པ་གསུམ་གྱི་མདངས་དང་ལྡན་པ་ཡི་
ཞི་གནས་དེའི་སྟེང་ནས་འགྱུ་བའི་རང་ངོ་ཤེས། འགྱུ་ཐོག་དེར་གནས་པའི་རང་སོ་ཚུགས་པ་ཞིག་འདུག་ན། རྩེ་གཅིག་གི་རྣལ་འབྱོར་སྐྱོན་མེད་དང་། སྐྱེ་འགག་ལ་སོགས་པ་གཟུང་འཛིན་

༄༅། །གྱི་སྤྲོས་པ་ཐམས་ཅད་རང་སར་ཞི་བ་ནི། བལྟ་བྱ་ལྟ་བྱེད་དབྱིངས་སུ་དག་པའི་སྤྲོས་པ་ཞེས་འཆད་པའི་སྟོང་པར་མ་སོང་། ཐ་མལ་གྱི་ཤེས་པའི་རང་ངོ་མཐོང་། འཁྲུལ་པ་གཞི་
མེད་རྩ་བྲལ་དུ་རྟོགས་པས། འཁྲུལ་གྲོལ་གཉིས་ཀྱི་བར་ལག་འགྱེལ་བས། སྤྲོས་བྲལ་ལྷད་མེད། སེམས་ཉིད་གཉུག་མའི་རང་ངོ་ཤེས་ཤིང་གོམས་པས། དག་མ་དག་སྣ་ཚོགས་སུ་སྣང་བ་ཐམས་
ཅད་སེམས་ཉིད་གཅིག་པུའི་རྒྱ་ལས་མི་འདའ་བར་ཤེས་པས། སྣང་བ་སྒོམ་དུ་ཤར་ཞིང་། སྣང་སྟོང་རོ་གཅིག་ཏུ་རྟོགས་པས། སྣང་སེམས་ཀྱི་བར་ལག་འགྱེལ་བས། བཟང་ངན་མེད་པ་ལམ་དུ་
ལོངས་པ་ནི། རོ་གཅིག་གི་རྟོགས་པ་ལྷད་མེད་ཇི་ལྟར་མེ་དང་བུད་ཤིང་བཞིན། ཅི་བྱར་སྤང་གཉེན་ཟད་གྱུར་པའི། །དབྱིངས་སུ་ཆོས་ཀུན་རྫོགས་པ་གང་། །བསྒོམ་དུ་མེད་པའི་རྣལ་
འབྱོར་རོ། །ཞེས་པས། སྒྲིབ་གཉིས་ཟད་པའི་དབང་གིས་ཉམས་ལེན་གྱི་རྩོལ་བ་ཟད་པར་གྱུར་པས། རེ་དོགས་ཀྱི་མདུད་པ་གྲོལ། བདག་གཞན་གྱི་དོན་འགྲུབ། ཆོས་ཐམས་ཅད་

གནས་ལུགས་ཆོས་ཉིད་ཉག་གཅིག་ལས་མི་འདའ་བར་རྟོགས་པས། མཉམ་རྗེས་ཀྱི་བར་ལག་འགྱེལ་བ་འདི་ནི། སྒོམ་མེད་ཀྱི་རྣལ་འབྱོར་ལྷད་མེད་དོ། །རྣམ་རྟོག་གི་རང་བཞིན་མི་དམིགས་
པའི་སྒོ་ནས། སྤྲོས་བྲལ་དང་ཁྱད་མེད་ཀྱང་། འཛིན་པའི་སྤྲོས་པ་མ་སྤངས་པའི་ཆ་ནས་སྤྲོས་བྲལ་ལས་དམན་པ་དང་། དངོས་འཛིན་སྤྲོས་པ་རང་སར་གྲོལ་བའི་ཆ་ནས་རོ་གཅིག་དང་ཁྱད་
མེད་ཀྱང་། ཆོས་ཅན་སྣ་ཚོགས་པའི་རྩལ་དུ་ཤར་མ་ཤར་གྱི་སྒོ་ནས། རོ་གཅིག་ལས་དམན་པའོ། །ཆོས་ཐམས་ཅད་རོ་མཉམ་དུ་ཤར་བའི་སྒོ་ནས་སྒོམ་མེད་ཁྱད་མེད་ཀྱང་། ཉམས་ལེན་གྱི་རྩོལ་
བ་དབྱིངས་སུ་ཟད་མ་ཟད་ཀྱི་ཆ་ནས་སྒོམ་མེད་ལས་དམན་པའོ། །ཞེས་བ་རྣལ་འབྱོར་བཞིའི་དབྱེ་བ་འདི་ཡང་རྗེ་བཙན་དེ་ཉིད་ཀྱི་སྩལ་བའོ། ། ༈ ན་མོ་གུ་རུ་ཝེ། གཞི་ཡི་འོད་གསལ་མིང་འདོགས་ཀུན་བྲལ་དེ། །ཁ་
དོག་དབྱིབས་སོགས་གང་དུའང་མ་གྲུབ་པས། །དུས་གསུམ་རྒྱལ་བས་གཟིགས་པར་མ་གྱུར་ཞེས། །མདོ་སྡེ་རྣམས་ལས་རྒྱ་ཆེར་མང་དུ་གསུངས། །གཞི་ཡི་གནས་ཚུལ་དེ་ལྟར་མ་

༄༅། །བཅོས་པར། །ལམ་གྱི་འོད་ལྔ་ཉམས་སུ་ལེན་ལུགས་ནི། །རིག་པའི་གནས་ཚུལ་ཇི་བཞིན་སྒོམ་མི་ཤེས། །བསྒོམ་པའི་ཏིང་འཛིན་བློས་བྱས་འཇུར་བུ་ཡིན། །ཡུལ་དུ་
བྱས་ནས་ཅི་ཡང་མི་སྒོམ་མོ། །ཡོད་མེད་ཡུལ་དུ་བྱས་ནས་མ་བསྒོམས་པས། །མཐར་ཐུག་སྙིང་པོའི་སྒོམ་ལ་མཁས་པར་འགྱུར། །གཞན་བསྒོམས་པས་གྲོལ་བ་ངོ་མཚར་ཆེ། །ངེས་
ཇི་ཙམ་བསྒོམས་ཀྱང་གྲོལ་མ་ནུས། །མཐར་བསྒོམ་སེམས་ཆོད་པའི་རྟེན་འབྲེལ་གྱི། །སྒོམ་འཁྲུལ་པར་ཤེས་པས་བཅིངས་གྲོལ་ཟད། །ལམ་འཁྲུལ་མེད་དེ་ལྟར་ཉམས་བླངས་པས། །དོན་
གནས་ལུགས་མངོན་གྱུར་འབྲས་བུ་དེ། །ཁོང་ཁ་སྦྱོར་ཡན་ལག་བརྒྱད་ལྡན་ཞེས། །སྐུ་རྣམ་འགྱུར་ཟློས་གར་མ་འགགས་པ། །ཐུགས་མཉམ་གཞག་ཆེན་པོའི་ངང་ཉིད་ལས། །དུས་
འཁོར་བ་མ་སྟོང་བར་དུ་འབྱུང་། །དོན་འདི་ཉིད་དགོངས་པར་བཅགས་གྱུར་ན། །རྗེ་དུས་གསུམ་སངས་རྒྱས་རྣམས་དང་མཐུན། །ཐུགས་ཟེའུ་འབྲུའི་དབུས་སུ་བསྟིམས་པར་ཞུ། །

དེ་ལྟར་ཤེས་རབ་རང་བྱུང་ལ་གོམས་ནས། །མཁའ་དབྱིངས་རྣམ་པར་དག་པ་སྒྲོན་མའི་དབུས། །ནང་དབྱིངས་ཀུན་ཏུ་བཀྲ་བའི་དབང་པོའི་ནང་། །ཡུལ་སྣང་ཐིག་ལེ་སྟོང་སྒྲོན་ཚོམ་བུའི་
དབུས། །འགྱུར་མེད་རྡོ་རྗེ་ལུག་རྒྱུད་སྐུར་སྨིན་ནས། །ཡུལ་སྣང་གདོས་བཅས་འཛིན་པ་ཀུན་བྲལ་ཏེ། །གང་ཤར་ཞི་ཁྲོའི་ཚོམ་བུ་གཅིག་གི་ངང་། །དེ་ལྟར་མངོན་དུ་མ་གྱུར་པར་ཉིད་དུ། །
རུ་ཤན་ཕྱེ་ནས་རྣལ་དུ་དབབ་པ་དང་། །བཞུགས་སྟངས་གསུམ་དང་མི་འགུལ་རྣམ་གསུམ་གྱི། །རྒྱུན་དུ་གཡོ་མེད་རྣལ་འབྱོར་ལ་བརྩོན་འཚལ། །ཞེས་པ་འདི་ནི་གངས་ཅན་ལྗོངས་ཀྱི་སྐྱེ་དགུ་མཐའ་དག་གི་
གཙུག་རྒྱན་དམ་པ་ལྷའི་གདུང་དྲི་མ་མེད་བ་ལས་ལེགས་བར་འཁྲུངས་པ་བསམ་ཡས་ནས་དཔོན་བསྐུ་བགྲེས་བ་ཐུན་ཚོགས་དབང་མོ་ལ་གདམས་པའོ། ། ༈ བླ་མ་མཆོག་དང་པདྨ་འབྱུང་གནས་ལ། །སྙིང་ནས་རབ་གུས་སྙིང་པོའི་
གདམས་པ་ནི། །སྣང་སྲིད་ལེགས་ཉེས་འཁོར་འདས་ཆོས་རྣམས་ཀུན། །ཡེ་ནས་མ་བཅོས་རང་བྱུང་ལྷུན་གྲུབ་ནི། །ཀུན་ལ་ཡེ་གནས་རང་དང་ལྷན་གཅིག་ཏུ། །བཞུགས་ཀྱང་བསྒོམ་

༄༅། །སེམས་བློ་ཡིས་དེ་བསླད་ནས། །རང་བབས་བཅོས་བསླད་བྲལ་ཞིང་ངང་དེ་བ། །ལེགས་པར་བརྟགས་ན་ཡིད་ལའང་འདི་ཡིན་བྲལ། །བྲལ་བཞིན་ངང་ལས་ནམ་ཡང་མི་གཡོ་བ། ། །
གཡོ་བྲལ་ངོ་བོ་ཚོགས་དྲུག་རང་རྩལ་ནི། །འཆར་བཞིན་སྟོང་ཉིད་ངང་ལས་མ་གཡོས་དང་། །དེ་ལྟར་མ་རྟོགས་འགྲོ་ལ་སྙིང་རྗེ་ནི། །རྒྱུན་མི་ཆད་འདི་སྟོང་ཉིད་སྙིང་རྗེ་ལགས། །ཉམས་
དགའི་ཚུལ་འདི་མཚར་གཅིག་ཨེ་མ་མཚར། །མངྒ་ལཾ། འདི་ཡང་བསམ་པས་ནས་དཔོ་ན་བསྐུ་འགྲེས་བ་ལ་གནང་བ་ལགས། །

༄༅། །ཡུག་བ་རྫོང་པ། ནང་སོ་ནོར་བུ་དབང་རྒྱལ་བ་ཞལ་གདམས་སུ་གནང་བ།

༄༅། །མ་ཧཱ་གུ་རུ་པདྨ་ཀ་ར་ཉིད། ཡིད་བཞིན་རེ་བསྐོངས་གཙུག་རྒྱན་ནོར་བུ་ལྟར། །རབ་མཛེས་ལྷ་ཡི་དབང་པོས་བསྐུར་བ་བཞིན། །རིགས་རྒྱལ་དགེ་བའི་དཔལ་གྱི་འབྱོར་
པ་ཅན། །གཞོན་ནུ་ལང་ཚོས་རྣམ་པར་བཀྲ་བ་ཡི། །སྐྱེས་སྟོབས་ཐོས་པ་རྒྱ་མཚོའི་རེ་བསྐོང་བ། །བདག་འདྲའི་ཆུ་ཟིལ་སྐྱེས་དབུལ་ངོ་མཚར་ཅི། །འོན་ཀྱང་རྒྱལ་དབང་གཉིས་པ་རརྣ་ཡི། །
བརྗོད་བྱ་གསུང་གི་འཕྲེང་བའི་རྒྱུན་འདི་ལས། །འཁོར་འདས་བདག་པོ་རང་གི་སེམས་ཉིད་ནི། །དུས་གསུམ་རྒྱལ་བ་མ་ལུས་བསྐྱེད་པའི་ཡུམ། །རྗེས་དཔག་རྟོག་གེའི་སྤྲོས་པས་མི་
གཡོ་བ། །གསལ་བཞག་འགྲོ་འོང་མེད་པའི་དྲི་བྲལ་དེ། །སྣ་ཚོགས་སྣང་ལ་རྟགས་དཔྱད་མི་དགོས་ཀྱི། །སྣང་བའི་རང་བཞིན་སྟོང་པར་བཞུགས་པ་དང་། །སྟོང་བའི་རང་བཞིན་སྣང་བར་

༄༅། །འཆར་བ་གཉིས། །སྣང་སྟོང་བསྐྱེད་རྫོགས་བདེན་གཉིས་དབྱེར་མེད་སོགས། །སྒྱུ་མར་རྟགས་ཀྱང་བརྗོད་པའི་ཡུལ་བྲལ་བས། །རྩལ་བས་མི་བརྙེད་བལྟས་པས་མཐོང་བ་མེད། །
ཁ་མདོག་དབྱིབས་བྲལ་ངོ་བོ་ངོས་གཟུང་གང་། །འདི་ཞེས་མི་མཚོན་བསམ་ཡུལ་འདས་པའི་སེམས། །རང་གི་རང་རྩལ་ནམ་ཡང་བརྙེད་མི་འགྱུར། །བཏགས་དཔྱད་ཡིད་ཀྱི་རི་མོས་ཇི་
ལྟར་ཤེས། །བཅོས་འགྱུར་སྤང་གཉེན་རེ་དོགས་ཀུན་བྲལ་བའི། །གང་ཤར་འཆར་སྒོའི་རྩལ་སྣང་མ་བཅོས་པར། །རང་བབས་ངང་བཞག་ཆེན་པོར་གནས་པར་འཚལ། །དེ་ལྟར་ཀ་དག་
ལྟ་བའི་གདེངས་ལྡན་ནས། །སྟོང་ཉིད་ཡིད་བྱེད་བྲལ་བ་ལྟ་བའི་གནད། །སངས་རྒྱས་ལས་ཀྱང་དཀོན་པའི་རྫོགས་པ་ཆེ། །དངོས་བསྟན་སྣང་བཞིའི་དོན་ལ་འབད་ཀྱང་འཚལ། །དེ་ལྟར་

གཞིར་བཞུགས་ཇི་བཞིན་མ་ནོར་བ། །མདོ་རྒྱུད་ལམ་གྱིས་བཅད་བསྲོལ་འཆུགས་མེད་ཀྱིས། །བསླབ་པ་གསུམ་གྱིས་ལེགས་པར་བརྒྱུད་སྦྱངས་ནས། །སྐྱེས་བུ་གསུམ་གྱི་ལམ་གྱི་རིམ་པ་ཡི། །
ཟབ་ལམ་བསྐྱེད་རྫོགས་མཆོག་ལ་དཀྲིས་བྱས་ནས། །ཁྱད་ཆོས་འབྲས་བུ་མངོན་དུ་འགྱུར་ཚུལ་ནི། །དབྱིངས་ཀྱི་རང་བཞིན་འཕོ་འགྱུར་མེད་པ་སྟེ། །དམིགས་གཏད་ཀུན་བྲལ་སྤྲོས་ཀུན་ཉེ་བར་ཞི། །
དཔེར་ན་ཤེལ་འོད་རང་སར་ནུབ་པ་ལྟར། །ཤིན་ཏུ་ཕྲ་བའི་ཡེ་ཤེས་དབྱིངས་སུ་འཁྱིལ། །རིག་པའི་སྟོང་གཟུགས་ཕྱག་རྒྱ་ཆེན་མོའི་སྐུ། །ཁམས་ཀྱི་རང་བཞིན་བདེ་གཤེགས་སྙིང་པོ་ཉིད། །
ཐོག་མའི་མགོན་པོ་ཡེ་ཤེས་སྐུར་བཞུགས་ཀྱང་། །ཕྲ་རགས་རྡུལ་གྱིས་ཆོས་ཉིད་ལས་འདས་ཤིང་། །ས་བཅུའི་དབང་ཕྱུག་རྣམས་ཀྱིའང་མཐོང་མི་ནུས། །དུས་གསུམ་རྒྱལ་བ་ཁོ་ནའི་
རང་སྣང་ངོ་། །དེ་དོན་འདས་དང་མ་འོངས་ད་ལྟར་གྱིས། །སངས་རྒྱས་ཐམས་ཅད་དགོངས་པ་གཅིག་ཚུལ་ཡང་། །མཁའ་ཁྱབ་རྡོ་རྗེ་ཆོས་ཀྱི་སྐུར་གྲགས་པ། །ཆོས་ཉིད་དེ་བཞིན་ཉིད་སྐུར་རོ་

༄༅། །ཅིག་ཏེ། །ནམ་མཁའི་ཁམས་ཀུན་དབྱིངས་སུ་ཅིག་དང་མཚུངས། །དེ་ཉིད་ངང་ལས་རང་སྣང་ལོངས་སྤྱོད་རྫོགས། །གནས་དུས་སྟོན་པ་ཆོས་འཁོར་ཕུན་ཚོགས་སོགས། །ཅིག་དུ་
མ་ངེས་སྟེང་འོག་ཕྱོགས་མཚམས་ཁྱབ། །ཀུན་ཀྱང་གཞལ་མེད་རིན་འཛིན་བརྒྱན་འཕྲེང་བཅས། །འདོད་ཡོན་ལྷ་མོ་མཆོད་པའི་སྤྲིན་འཕྲོ་ཞིང་། །ཉིད་ལས་མི་ཞན་རང་སྣང་ལྷུན་གྲུབ་འཁོར། །
མཐའ་ཡས་ཏིལ་གྱི་སྒམ་བུ་ཁ་ཕྱེ་ལྟར། །བདེ་སྟོང་ལྷན་ཅིག་སྐྱེས་པའི་དུས་ཀུན་འཚོ། །དེ་མཚུངས་ལུས་གྲུབ་དཀྱིལ་འཁོར་ཇི་ཉིད་དུ། །རང་སྣང་ལྷུན་གྲུབ་ལོངས་སྐུའི་ཞིང་ཁམས་ཟེར། །
གཞན་སྣང་ཞི་༼བ་རིགས་ལྔ་༽དང་ཁྲོ་༼བོ་རིགས་ལྔ་༽སོགས་ཇི་སྙེད་པ། །ཕྱེད་སྤྲུལ་ཡིན་ཏེ་རང་སྣང་ལོངས་སྐུ་མིན། །འདི་ནི་བྱང་སེམས་འཕགས་པའི་སྤྱོད་ཡུལ་སྟེ། །ཅིག་གི་ཅིག་གཟིགས་
ཀུན་ལ་སྔགས་པ་བརྗོད། །དེ་ཉིད་ངང་ལས་འགྲོ་འདུལ་སྤྲུལ་པའི་གཟུགས། །འགྲོ་དྲུག་གནས་སུ་གཞན་སྣང་སྟོན་པར་སྣང་། །དེ་ལས་ཕྱི་ན་སྐྱེ་བ་སྤྲུལ་སྐུ་ནི། །སྣ་ཚོགས་གདུལ་བྱའི་

ཁམས་ལྟར་བསམ་མི་ཁྱབ། །དེ་ལྟར་བཤད་པའི་འབྲས་བུའི་རྣམ་བཞག་རྣམས། །རང་བློའི་རྫུན་གྱི་འཕྲེང་བ་མ་ཡིན་ཞིང་། །བདེ་དགྱེས་གསང་དུས་དུས་ཀྱི་འཁོར་ལོ་དང་། །སེམས་འགྲེལ་
བསྐོར་གསུམ་ཁྱད་པར་རྫོགས་པ་ཆེ། །འོད་གསལ་སྙིང་པོའི་རྒྱུད་ཆེན་བཅུ་བདུན་དང་། །མན་ངག་སྙིང་ཐིག་བསྐོར་ལས་ལེགས་པར་བཤད། །མཐའ་བཞི་ཚུལ་དྲུག་དག་ལས་སྦས་དོན་གནད། །མ་
སྦས་གསལ་བར་བཤད་པའི་སྒྲུབ་མཐའི་གཞུང་། །དེང་སང་གངས་རིའི་ཁྲོད་འདིར་འཆད་ནུས་སུ། །མངོན་གསུམ་མྱོང་བས་གྲུབ་ལས་གཞན་ཡོད་མིན། །ལུགས་གཉིས་བསྐྱོང་བའི་རིགས་
སྔགས་འཆང་ཁྱེད་ཀྱི། །ཆོས་ཚུལ་འདི་ལ་སྤྲོ་བ་སྐྱེ་ལགས་བསམ། །འགའ་ཞིག་༼སྦལ་འགྲུལ་༽སྦྲུལ་ལ་གླ་རྩི་ཇི་བཞིན་དུ། །བསིར་བུའི་ཚིག་གི་དྲི་ལ་རབ་བཀྲག་སྟེ། །སྡང་བའི་ཡིད་ཀྱི་
ལེགས་བཤད་འདི་སྤངས་ནས། །རྣམ་གྲོལ་དག་ལས་རིང་དུ་བྱེད་པའང་མངོན། །ཞེས་འདི་ཉམས་དགའི་རི་མོར་ཕུལ་བས་དགེ །

༄༅། །ཨེ་ཝཾ་ཟུང་འཇུག་རྡོ་རྗེའི་གླུ་བཞུགས་སོ། ། །

༄༅། །དཔལ་རྡོ་རྗེ་སེམས་དཔའ་ལ་ཕྱག་འཚལ། །ཡུལ་སྒྱུ་མར་དག་པ་རྡོར་སེམས་ཝཾ། །དབྱིངས་གསང་གསུམ་ངོ་བོ་འགྱུར་མེད་ཨེ། །དོན་མཐའ་གཉིས་སྤངས་པ་རྡུ་ཏཱིའི་སྐུ། །
ཡབ་གཉིས་མེད་ཟུང་འཇུག་པདྨར་འདུད། །ཡུལ་སྣང་བ་ཟ་ཟི་སྒྱུ་མའི་མདངས། །བློས་མ་བསྒོམས་ལྷ་སྐུ་སྒྱུ་མར་ཤར། །དེ་རླུང་རིག་དག་པའི་རོལ་པ་ལགས། །དབུགས་རོ་རྐྱང་འགྲོ་
འོང་གནད་ཀྱི་བཀག །དེ་འབར་འཛག་དབུ་མར་ཐིམ་པར་འཚལ། །ཉམས་བདེ་ཆེན་ཤར་བའི་རོ་མྱོང་དུས། །རླུང་རྩ་བ་ཡན་ལག་ལྔ་གཉིས་བཅུ། །དོན་ཉིས་ཁྲི་ཆིག་སྟོང་དྲུག་བརྒྱ་ཡང་། །
རྩ་ཨ་བ་དྡྷུ་ཏི་འཁོར་ལོའི་དབུས། །ལྷ་རང་བྱུང་བདེ་ཆེན་རྡོ་རྗེ་སེམས། །ལྷ་དེ་དང་བླ་མ་རང་སེམས་གསུམ། །དོན་གཅིག་ཏུ་རྟོགས་ན་འཁོར་བར་གྲོལ། །ལར་མཉེན་ལྕུག་ཕྲ་བའི་རླུང་
དང་སེམས། །རྩལ་གང་དུ་ཤར་བ་དེར་སྣང་ནས། །ལྷ་གཞལ་ཡས་ཁང་སོགས་སྤྲུལ་པའི་སྐུ། །དོན་ལོགས་ན་མེད་པ་མངོན་དུ་འགྱུར། །རྗེ་ལོངས་སྐུ་སྒྱུ་མའི་རང་ཞལ་དེ། །གཉིད་རྨི་ལམ་

༄༅། །བར་ནས་རང་བྱུང་བ། །དབུགས་འབྱུང་འཇུག་མེད་པའི་ཕོ་བྲང་ནས། །སེམས་སྤྲོས་པ་མེད་པའི་ཡེ་ཤེས་སྐུ། །བདེ་ཆེན་འོད་གསལ་གྱི་ཉམས་མྱོང་འཆར། །རྟོགས་ལྡན་ལ་
དགའ་བཞིའི་ལྷ་སྐུར་ལྡང་། །དེ་སྤྲུལ་བསྒྱུར་ཤེས་པས་སྣང་སྲིད་གྲོལ། །ཡུལ་སྣང་བ་ལྷ་སྐུར་བསྒྱུར་བ་ཡང་། །གནད་རླུང་རིག་དབྱེར་མེད་འདྲེས་པའི་སྟོབས། །ཡུལ་ཞིང་ཁམས་བལྟ་
ཞིང་རྩལ་སྦྱོང་སོགས། །དོན་བདེ་བ་གསུམ་དང་འཕོ་བ་གསུམ། །རྒྱུད་འོད་གསལ་སྙིང་པོའི་ངེས་གསང་དེ། །རྗེ་རདྨའི་མཚན་ཅན་གསུང་ལས་བརྙེད། །ངེད་དེ་འདྲ་ཤེས་པའི་སློབ་
བུ་ཡིན། །ཆོས་མདོ་རྒྱུད་སྙིང་པོར་དྲིལ་ནས་པྲཛྙཱ་རསྨིས་ཕུལ། །དགེའོ། །

༄༅། །བདེ་སྟོང་ཕྱག་ཆེན་གྱི་གླུ་བཞུགས།

༄༅། །གཉུག་མ་ལྷན་གཅིག་སྐྱེས་ལ་ཕྱག་བྱས་ཏེ། །གཞི་སྣང་སྲིད་ཕྱག་རྒྱ་ཆེན་པོ་ལ། །དུས་ཕྱོགས་ཆ་མེད་པ་དོན་གྱི་ཆོས། །ལམ་བདེ་སྟོང་ཟབ་མོའི་ངང་འགྲོས་ཀྱི། །དོན་འགྱུར་
མེད་ཕྱག་རྒྱ་ཆེན་པོ་མཐོང་། །དབྱིངས་རིག་པ་གཅིག་ཏུ་འདྲེས་པའི་གནད། །རྒྱུད་ཟབ་མོ་དགྱེས་པ་རྡོ་རྗེའི་གསང་། །ལམ་རོ་མཉམ་སྨིན་གྲོལ་ལྷུན་གྱི་གྲུབ། །ཆོས་བདེ་ཆེན་ལྷན་སྐྱེས་
རང་ལ་ཆར། །རྗེ་སུམ་ལྡན་བླ་མའི་དྲིན་དང་གཅིག །བུ་མོས་གུས་དད་པའི་མཐུ་དང་གཉིས། །དོན་རིག་པ་ཆོས་སྐུར་མཐོང་དང་གསུམ། །གནད་གཅིག་ཏུ་འདྲིལ་ན་ཕྱག་རྒྱ་ཆེ། །ཕྱི་
ཡུལ་སྣང་སྒྱུ་མར་རྟོགས་པ་དང་། །ནང་རྩ་རླུང་བདེ་བས་སྨིན་པ་དང་། །གསང་རང་སེམས་ཆོས་སྐུར་གྲོལ་བ་གསུམ། །རྒྱུད་བདེ་བ་ཆེན་པོར་གྲོལ་བ་ཡིན། །ཆོས་སྤང་བླང་བྲལ་བའི་
གུ་ཡངས་སོ། །དུས་སྐྱེ་ཤི་བར་དོ་ཁྱབ་གདལ་ཆེ། །ཉག་ཐིག་ལེ་གཅིག་ཏུ་སྨིན་པ་ན། །དོན་རྡོ་རྗེ་འཆང་ཆེན་འགྲུབ་པའི་ས། །ལམ་ཐ་སྙད་བྲལ་བའི་སྟེང་ནས་ཐོབ། །ལས་བྱས་པ་ཆོས་སུ་

༄༅། །སོང་བ་ཡིན། །ལུས་སྤྲུལ་སྐུས་ཁམས་གསུམ་སྨིན་པར་ནུས། །རྒྱུད་བག་ཆགས་ས་བོན་ཟད་པ་ཡིན། །གནད་སྐྱེ་གནས་ལེན་པའི་འཇིགས་དང་བྲལ། །ཕུག་ལྟ་
སྤྱོད་བསྒྲུབ་པས་གནད་བཟུང་ལ། །ཆོས་བདེ་ཆེན་ལྷན་སྐྱེས་འགྲུབ་པར་མཛོད། །འདི་རྒྱུད་ཀུན་སྙིང་པོ་བསྡུས་པའི་བཅུད། །དཔལ་བརྟག་པ་གཉིས་པའི་ཟབ་ལམ་དྲིལ། །བཅུད་ཞུན་
མར་ཉིང་ཁུ་དགའ་བ་བཞི། །ཟུང་སྟོང་བ་བཞི་ཡི་རྒྱན་གྱིས་སྨྲས། །གཏམ་དེ་སྐད་རྗེ་བཙུན་རཏྣའི་ཞབས། །གསུང་ཚད་མར་སྐྱེས་པའི་རབ་གུས་པ། །ད་གུ་ཡངས་བློ་བདེས་སྨྲ་བ་པྲཛྙཱ་
རསྨིས་དགེ །དགེའོ། །དགེའོ། །དགེའོ། །

འཕྲེང་བོ་བ།ཏེར་ཆེན་ཤེས་རབ་འོད་ཟེར་གྱི་བཀའ་འབུམ།

༄༅། །སྣང་བ་ལམ་འཁྱེར་གྱི་གླུ་བཞུགས།

༄༅། །དཔལ་གཉིས་མེད་རིག་པར་ཕྱག་བྱས་ནས། །ལུས་བརྟགས་ཤིང་དཔྱད་ན་སྙིང་པོས་སྟོང་། །སེམས་བརྟགས་ཤིང་དཔྱད་ཚེ་གསལ་རིག་ཙམ། །དེ་མཐའ་རུ་མ་ལྷུང་དབུ་མའི་
དོན༑ ༑དུས་སྔ་ཕྱི་གསུམ་གྱི་ཡིད་བྱེད་སྲོལ། །སེམས་སྒྱུ་མར་སྣང་བའི་སྐྱེས་བུ་རྣམས། །ཡུལ་བག་ཆགས་ཁུར་པོ་ལིངས་ཀྱི་ཁྱེར། །གནས་གཉེན་པོ་གསུམ་དུ་དུམ་བུར་ཐོངས། །མགྲོན་
ཀུན་ལ་ཕྱོགས་མེད་མཆོག་སྦྱིན་མཛོད། །ལར་ཁུར་དང་ཁུར་བྱེད་རྟོག་པའི་བློ། །དེ་འཁྲུལ་པ་ཡིན་གྱི་ནམ་མཁར་བསྟིམ། །ལས་བྱས་དང་བྱེད་པ་མ་གྲུབ་པས། །དབྱིངས་སྟོང་པ་ཉིད་
ལ་ལྷན་གྱི་བཞོག །དུས་དེ་ཙམ་གཅིག་ཏུ་སྤྲོས་པ་དང་། །ཡུལ་རྟོག་བརྗོད་མ་བྱེད་རྗེན་པར་ཞོག །སེམས་རྟོག་བརྗོད་བྱས་པས་གྲོལ་རེ་ན། །ཚེ་ཐོག་མ་མེད་ནས་གྲོལ་བར་ངེས། །དོན་
རྟོག་བརྗོད་བྲལ་བ་ཤེར་ཕྱིན་ལམ། །དེ་མཉམ་བཞག་སྟོང་ཉིད་དོན་གྱི་ཆོས། །གནད་མཐོང་ཚེ་རྗེས་ཐོབ་སྣང་བ་ཀུན། །བློ་འཛིན་མེད་རྟོག་བྲལ་ཡིན་པས་ན། །དོན་སོ་སོར་རྟོག་པའི་བྱ་ར་

༄༅། །མཛོད། །ལུས་སྒྱུ་མར་སྣང་བ་གཞིར་གཞག་ནས། །ཡུལ་ས་ཆུ་མེ་རླུང་ཐོག་བཅས་བདུད། །དོན་ཟབ་མོ་སྣང་བའི་ཏིང་འཛིན་གྱིས། །ཆོས་མཉམ་ལ་མ་འདྲེས་ངང་
དུ་སྤྱོད། །ཡིད་ཀུན་ཏུ་བཏགས་པའི་ཆོས་ཅན་ལ། །གནད་དབྱིངས་རིག་འདྲེས་པའི་སྟོང་ཉིད་ཀྱིས། །སེམས་རྩལ་སྣང་སྟོང་པར་ཐག་གཅད་ནས། །ལམ་ཡེངས་མེད་དྲན་པས་རྟོག་འཛིན་
རྒྱུདཔྱོད། །ལམ་དེ་ལ་བདེ་སྡུག་མཐོ་དམན་གྱི། །ཉམས་བཟང་ངན་ཅི་དང་ཅིར་སྐྱེས་ཀྱང་། །དཔེ་རྒྱ་མཚོར་འབབ་པའི་ཁ་ཆར་ལྟར། །ཆོས་རོ་མཉམ་རྟོགས་པའི་གདེངས་གཟུང་ཞིག །
ལར་འཁོར་བ་སྤོང་བའི་བློ་དང་གཅིག །ལམ་མྱང་འདས་བསྒྲུབ་པའི་སེམས་དང་གཉིས། །དེ་ཆེ་འཛིན་བྲལ་བའི་དཔའ་གདེང་གིས། །དོན་སེམས་ཐག་ཆོད་པའི་ལམ་དུ་ཁྱེར། །དུས་སྐྱེ་ཤི་བར་
དོ་མི་འདུག་པས། །ཆོས་སྐྱེ་མེད་གཅིག་ཆོད་ཟང་ཐལ་ལ། །ལུང་རིགས་པས་མི་གནོད་ཕན་མི་བཏགས། །ཡུམ་ཤེས་རབ་ཕ་རོལ་ཕྱིན་པ་བལྟོས། །ཤེས་དེ་སྐད་པདྨའི་རིགས་སྐྱེས་

བུ༑ ༑བློ་ཕྱོགས་བྲལ་དབུ་མའི་ངང་ནས་གླེང་། །ཆོས་ཀུན་མཐུན་ཀུན་ལ་གསལ་བ་ཞིག །གཏམ་དེ་སྐད་བསྡུས་ནས་བུ་པྲཛྙཱ་རསྨིས་ལ་བཞག །ཡུལ་མེད་བཞིན་སྣང་བའི་གྲོལ་བ་
པ། །ལམ་འདིས་ཀྱང་སྨིན་གྲོལ་ཐོབ་པར་ཤོག །དགེའོ། །དགེའོ། །དགེའོ། །

༄༅། །འོད་གསལ་རྡོ་རྗེ་སྙིང་པོའི་གླུ་བཞུགས།

༄༅། །རང་བྱུང་ཡེ་ཤེས་ལྷ་ལ་ཕྱག་འཚལ་ལོ། །ལར་ཆོས་ཀུན་དོན་གོ་གཅིག་ཏུ་དྲིལ། །རྒྱུ་རྐྱེན་བྲལ་བའི་རང་བྱུང་ཉིད། །སེམས་དབྱིངས་རིག་དྭངས་པའི་རྫོགས་པ་ཆེ། །
དོན་འདི་ལ་བཞག་པས་རང་སར་གྲོལ། །གནད་མི་གཡོ་གསུམ་ལྡན་ཡིད་མིག་རླུང་། །ཡུལ་མཐའ་བྲལ་ནམ་མཁའི་དབྱིངས་སུ་གཏོད། །ལུང་རིག་པ་ཀུན་གྱི་མ་བསླད་པའི། །དོན་
ཐིག་ལེ་ཉག་གཅིག་རང་ལ་ཤར། །ཡུལ་འཁོར་འདས་བྲལ་བའི་ཞིང་ཁམས་ན། །རང་རིག་པའི་རྒྱལ་པོ་རྡོ་རྗེ་སེམས། །མཚན་སྟོང་གསལ་འགྱུར་མེད་ལུ་གུ་རྒྱུད། །དེ་བལྟས་པ་ཙམ་གྱི་
སྡིག་པ་བྱང་། །ཆོས་བློ་དང་བཅས་པའི་ཟབ་སྐད་ཀུན། །དོན་སྣང་ལ་རང་བཞིན་མེད་པའི་དངོས། །ཡུལ་ལྐོག་ཏུ་མ་གྱུར་ཟང་ཐལ་བ། །དེ་མཐོང་བས་ས་ལམ་དུས་གཅིག་གནོན། །

༄༅། །བློ་འཛིན་པ་བྲལ་བའི་སྟོང་གསལ་བ། །ཡུལ་འགྱུར་མེད་རྣམ་ཀུན་སྟོང་པའི་གཟུགས། །དཔེ་རྟགས་བཅུའི་རྣམ་པས་མི་མཚོན་པའི། །དབྱིངས་རིག་པ་ལྷ་སྐུར་ལྡང་པ་དེ། །
དོན་དང་པོའི་སངས་རྒྱས་དེ་ཉིད་ཡིན། །དེ་དུས་གསུམ་འཕེལ་འགྲིབ་ཡོད་མིན་ཡང་། །དཔེ་ས་འོག་གཏེར་བཞིན་ངོ་མ་ཤེས། །གནད་གཞན་ལ་མ་བརྟེན་ཟང་ཐལ་ཡང་། །དེ་ངོ་སྤྲོད་
བླ་མའི་དྲིན་ལས་རྟོགས། །དོན་འགྱུར་མེད་བླ་མའི་སྐུ་ཡིན་ཀྱང་། །ལུས་སྒྱུ་མའི་ཕུང་པོ་ཁམས་ཀྱི་སྒྲིབས། །སེམས་གློ་བུར་འཁྲུལ་པའི་ལས་རླུང་གིས། །ལམ་གང་ཤར་ཆོས་སྐུར་ངོ་མ་
འཕྲོད། །དེ་བསྒོམ་དུ་མེད་པའི་རིག་པའི་ལྷ། །ཡུལ་ཀུན་དང་སྙོམ་པར་འཇུག་པའི་དངོས། །ཆོས་རང་ངོ་ཤེས་པའི་ངང་ཉིད་དུ། །ཐག་ལྟ་བས་བཅད་ལ་མཉམ་གཞག་མཛོད། །ལས་

བཅོས་མའི་ལམ་གྱི་མ་བཅོས་བསྒྲིབས། །དོན་འགྱུར་མེད་ཡིན་ཡང་རྣམ་པ་འགྱུར། །ཆོས་འདི་དོན་བལྟས་པས་གྲོལ་འདོད་གང་། །གནད་སོ་མ་རང་མདངས་ལྷུག་པར་ཞོག །ལུང་
མདོ་རྒྱུད་ཐང་མར་བརྡལ་ན་ཡང་། །སྐད་ཟབ་ཟབ་ཞིག་པར་སྒོམ་སྒོམ་ཞིག །འཕྲང་དེ་ལས་ཐར་པ་མི་འདུག་གིས། །དེ་བློས་བྱས་སྒོམ་གྱི་ལམ་སྤོངས་ལ། །ལམ་རྟོག་མེད་རང་གསལ་
རྗེན་པར་ངེས། །དོན་རང་འགྲོས་ངང་བཞག་མ་གཏོགས་པ། །ཆོས་ཟབ་དགུའི་སྔགས་ཕུགས་བརྟོལ་བ་ཡང་། །ལམ་དེ་ཁས་བདའ་བ་མེད་པར་ངེས། །རྗེ་རྒྱལ་བའི་དགོངས་པ་འོད་
གསལ་བ། །ཡུམ་ཤེར་ཕྱིན་མདོ་ནས་བསྟན་པ་ཡང་། །དོན་དེ་ལས་ལོགས་སུ་མི་སྣང་གིས། །ཁྱེད་མཁྱེན་པ་ཅན་གྱི་བློ་གསལ་རྣམས། །གནད་དབེན་གསུམ་བསྟེན་ལ་ལྟ་རྟོགས་མཛོད། །ལར་
ཆོས་ཉིད་མངོན་སུམ་ཞེས་བྱ་བ། །ཚིག་ཐ་སྙད་མཁན་དང་མི་མཐུན་ཡང་། །དོན་འདི་ལ་རེག་ཚད་སངས་རྒྱས་ཐོབ། །ལས་བྱ་བ་ཐོང་ལ་གལ་མདོ་གཟུང་། །མིང་འདྲ་ཡི་འཇུང་

༄༅། །མེད་མ་བྱེད་གཅིག །ལར་གང་ཤར་འཛིན་མེད་བལྟ་ཤེས་ན། །ལུང་རིག་པ་ཅི་ཡང་མི་དགོས་ཀྱང་། །དོན་འདི་ལ་གལ་ཆུང་བྱས་བྱས་པས། །རྒྱུད་གནད་ན་ལེན་གྱི་དྲ་
བར་ཚུད། །དོན་གང་ཤར་ཆོས་ཉིད་དོན་གྱི་ལྷ། །ལྷ་དེ་དང་མཇལ་ན་མངོན་སངས་རྒྱ། །ཉམས་སྣང་བ་ཅི་ཤར་ཞེན་མེད་སྐྱོངས། །གནས་བདེ་བ་ཅན་ཡང་དེ་ཀར་གདའ། །དུས་ཀུན་ཏུ་
བཞུགས་པའི་ཀུན་ཏུ་བཟང་། །མདངས་ཕྱི་རུ་ཤར་བའི་ཐུགས་རྗེ་མཆོག །དཔལ་ཐོག་མའི་རྡོ་རྗེ་སེམས་དཔའ་དང་། །ཞལ་ནམ་མཇལ་ཚེ་ན་འོག་མིན་བགྲོད། །ལར་སྣང་བཞི་
ཚད་དུ་མ་སྐྱལ་ན། །འཕྲལ་ཤེས་ཉམས་བཟང་ཡང་འཕེལ་འགྲིབ་ཚེ། །དགག་བྱ་དང་བསྒྲུབ་བྱ་མ་བྱེད་པར། །གཏད་མེད་ཀྱི་ངང་དུ་འཛིན་མེད་བསྐྱུར། །ལམ་ཐེག་པ་༼དང༽་ས་ལམ་ཅི་
བགྲངས་ཀྱང་། །གསང་འདི་ནང་དུ་མ་འདས་མི་གདའ་བས། །གནད་སྐུ་གསུམ་གྱི་འདུག་སྟངས་ཁྱེད་མ་གསད། །གཟིགས་སྟངས་དང་སྐད་ཅིག་མ་འབྲལ་མཛོད། །ཕྱི་རོལ་གྱི་

གཉིས་སྣང་འཁྲུལ་བའི་གཟུགས། །རྩོལ་བསྒྲུབ་དང་ཐེ་ཚོམ་བྱང་ཆུབ་བགེགས། །རེ་དོགས་དང་འཆིང་བ་བདུད་ཀྱི་ལས། །ཐག་ཆོད་ཀྱི་ངོ་སྤྲོད་སྙིང་པོར་གཟུང་། །ཚིག་ལམ་གྱི་དཔྱད་
གཟོ་འདིར་མི་འཚལ། །མ་ནོར་གྱི་ཟབ་ལམ་ངེས་འགྲོངས་ལ། །ཡིད་ཆེས་ཀྱི་རྡོ་རུས་མ་གཏུགས་ན། །འཁྲུལ་རྟོག་ལ་ཟད་པའི་དུས་མ་མཆིས། །ཐ་སྙད་ཀྱི་ཤུན་པས་མ་དཀྲི་
མཛོད། ༑སྒོམ་མེད་ལ་སྒོམ་པའི་མིང་བཏགས་པས། །བློས་སྒོམ་དང་བདེན་མཐོང་དོན་མི་གཅིག །རང་སྟོང་གཞན་སྟོང་གི་ཐ་སྙད་མེད། །བློ་འདས་ཀྱང་ཁྱབ་གདལ་ཁོ་ན་
ལགས༑ ༑སངས་རྒྱས་ཀྱི་མིང་དེ་སྒྲ་སྙན་ཡང་། །རང་རིག་ཏུ་ཐག་ཆོད་མ་བྱུང་ན། །གཞུང་ལུགས་དང་ཚིག་བཤར་གྱི་དོན་མི་རྟོགས། །ཚིག་རེའི་རྐྱེན་ཁ་མི་ཁྱག་པའི། །གཞིར་
བཞུགས་སངས་རྒྱས་དེས་ཅི་ཞིག་ཕན། །ཡིད་ཆེས་དང་བྲལ་བའི་གང་ཟག་ལ། །ཞེན་པའི་དད་པ་རེ་སྐྱེས་གྱུར་ཀྱང་། །རྐྱེན་ངན་གྱི་དར་ལྕོག་བཞིན་བསྒྱུར་འགྲོ་བས། །རེ་དོགས་ཀྱི་ཕུང་

༄༅། །འདྲེའི་རྗེས་འབྲང་བས། །ངན་འགྲོའི་རྒྱུན་ལམ་ཆོད་དུས་མེད། །འཕྲལ་འཕྲལ་དུ་སེམས་ལ་ག་དར་བགྱིས། །ཉམས་རྟོགས་ཀྱི་ཡེ་ཤེས་གོང་དུ་འཕེལ། །དེ་དུས་སུ་ཡིད་ཆེས་
རང་ལ་འབྱུང་། །ཚད་ཕེབས་ཀྱི་སྣང་བ་གཅིག་ཏུ་གྱུར། །ཆོས་ཉིད་ལ་འཕོ་འགྱུར་མ་མཆིས་པས། །ཉམས་ལེན་གྱི་རང་ཚུགས་ཟིན་ཙ་ན། །སྐུ་གསུམ་དང་ཡེ་ཤེས་ལྔ་ལྡན་དེ། །རྟོག་སྒྲིབ་དང་བྲལ་
བའི་འབྲས་བུ་ཡིན། །གནད་འདིས་ཀྱང་འོད་གསལ་མངོན་གྱུར་ཤོག །ཅེས་བ་འདི་ཡང་འོད་གསལ་སྣ་ཚོགས་རང་གྲོལ་གྱི་སྨྲས་བའོ། །དགེའོ། །དགེའོ། །དགེའོ། །

༄༅། །ཡང་རང་ལ་བསྐུལ་བའི་ཕྱིར་གྱི་གླུའོ། །

༄༅། །ཀྱེ་ཧོ། སྲིད་པའི་འཇིགས་འཕྲོག་དགའ་རབ་རྡོ་རྗེ་དང་། །ཤྲཱི་སེང་ཧ་པདྨ་རྒྱལ་པོ་ཡིས། །བཀའ་ཡི་སྣང་བས་ལན་མང་བསྐུལ་བ་ལས། །ལས་སྨོན་དབང་གི་སྐྱེ་མང་རབ་
བླངས་ནས། །འགྲོ་དང་བསྟན་ལ་ཕན་པ་མང་བྱུང་ཡང་། །ཚེ་ཡི་སྙིགས་མ་བཞི་བཅུ་ཁ་རལ་དུས། །རྣམ་གྲོལ་ཐར་པའི་ལམ་བཟང་རྒྱས་ཕྱིར་དང་། །ཁྱད་པར་འོད་གསལ་རྡོ་རྗེ་སྙིང་
པོ་ཡི། །སྨིན་བྱེད་དབང་དང་གྲོལ་བྱེད་བསྐྱེད་རྫོགས་ལམ། །མ་རྟོགས་ལོག་རྟོག་ཐེ་ཚོམ་བསལ་བྱས་ནས། །རྗེ་བཙུན་མཆོག་གྱུར་རཏྣའི་ཞལ་གདམས་གནད། །མཆོག་ཏུ་གསལ་བ་
བསྲེ་འཕོའི་མན་ངག་མཆོག །རྫོགས་ཆེན་སྣང་བ་བཞི་དང་འབྲལ་བའི་ལས། །རྒྱ་མཚོ་ཇི་བཞིན་ཟབ་ཅིང་རྒལ་དཀའ་ཡང་། །བློ་གྲོས་ལྡན་པའི་གྲུ་གཟིངས་ལེགས་བྱས་ཏེ། །དེད་དཔོན་

༄༅། །བཤེས་གཉེན་གང་དེར་བསྟེན་བྱས་ནས། །ཉམས་མྱོང་ཡིད་བཞིན་ནོར་བུ་བརྙེད་མོད་ཀྱང་། །ད་དུས་ཟབ་མོའི་སྐལ་བ་དམན་པའི་དུས། །སྣ་ཚོགས་གྲུབ་མཐའི་ཡུལ་ལ་མངོན་
ཞེན་ནས། །བློ་གྲོས་མིག་སྟོང་ལྡན་པར་མ་གྱུར་པས། །ཟབ་ལམ་སྙིང་པོའི་དོན་གྱི་གནད་རྣམས་ཚུགས། །ཕྱི་ནང་གྲུབ་མཐའ་འདྲེས་ཤིང་བསྲེ་བསླད་གྱུར། །དེ་ཕྱིར་ཆོས་ཚུལ་མཆོག་འདི་
རྒྱུནུབ་ཉེའི་དུས། །འདི་དོན་བསམ་ན་འགྲོ་ལ་དངོས་དང་རྒྱུད། །ཕན་ཕྱིར་བླ་མའི་གསུང་དང་ཉམས་མྱོང་གནད། །རྒྱུད་ལུང་མན་ངག་སྙིང་པོའི་བཅུད་བསྡུས་རྣམས། །གང་དང་མི་འདྲ་གྱི
ཀུན་ལས་ཁྱད་འཕགས་ཀྱང་། །སུ་ལའང་བསྟན་ཀྱང་དོན་གཉེར་མི་སྣང་བས། །རང་གི་བློ་ཡི་ཡུལ་དུ་ཐིམ་བྱས་ནས། །པདྨ་རྒྱལ་པོའི་ལུང་བསྟན་ཇི་བཞིན་དུ། །དབེན་པའི་གནས་
་སུ་རང་ཉམས་ལེན་པར་ཤོག །དགེའོ། །དགེའོ། །དགེའོ། །ཞེས་པ་འདི་ཡང་གྲོས་འདེབས་སྙིང་གི་ཐུར་མ་དང་ཉེ་བར་འབྲེལ་བའོ། །

༄༅། །ཌཱཀྐིའི་གསང་ཚིག་རྡོ་རྗེའི་གླུ་ཚན་གཉིས་བཞུགས་སོ། །

༄༅། །ཨཱོཾ་ཨཱཿཧཱུྃཿ ཡོངས་སྒྱུ་ལུས་ཨོ་རྒྱན་རྔ་ཡབ་གླིང་། །ཚོགས་བརྒྱད་ཟ་བྱེད་སྲིན་པོའི་གྲོང་། །ཀུན་གཞི་འཕྲུལ་གྱི་མེ་ལོང་མཆོད། །དྭངས་ཤིང་གཏིང་དཔག་དཀའ་བར་རྟོགས། །
གཟུང་འཛིན་རླབས་ཀྱི་མ་སྙོགས་པར། །མཐོང་ཐོས་ཡོད་དམ་སྐལ་ལྡན་ཀུན། །སྙིང་ཟུར་གསུམ་ཟངས་མདོག་དཔལ་གྱི་རི། །པདྨ་འོད་ཀྱི་གཞལ་ཡས་ན། །རང་རིག་རྡོ་རྗེ་ཐོད་ཕྲེང་རྩལ། །
སྐྱེ་ཤི་སྒྲོ་བཀུར་མེད་པར་རྟོགས། །མཚན་འཛིན་རྒྱ་ཡི་མ་བཏབ་བར། །མཇལ་འཕྲད་བྱུང་ངམ་སྐལ་ལྡན་ཀུན། །རང་སྣང་རྟོག་མིན་ཆོས་ཀྱི་དབྱིངས། །ཕྱི་ནང་མེད་པའི་ཕོ་བྲང་
ན༑ ༑རང་བྱུང་མགོན་པོ་འོད་དཔག་མེད། །རིག་པ་རྡོ་རྗེ་རྣོན་པོར་གསལ། །ཡིད་དཔྱོད་སྤྲིན་གྱི་མ་བཀབ་པར། །མཐོང་རྟོགས་ཡོད་དམ་སྐལ་ལྡན་ཀུན། །ལུས་ཕུང་ཁམས་སྐྱེ་མེད་རྡོ་

༄༅། །རྗེའི་ལུས། །རྩ་འཁོར་ལོ་ལྔ་ཡི་ཕོ་བྲང་ན། །ཁམས་བདེ་སྟོང་དཔའ་བོ་མཁའ་འགྲོའི་གང་། །ཉམས་དགའ་བའི་འཁོར་ལོ་བསྐོར་བར་སྣང་། །ཞེན་འཛིན་གྱི་སྦུབས་སུ་མ་
བཅུག་པར། །མངོན་དུ་གྱུར་རམ་སྐལ་ལྡན་ཀུན། །ཁོ་བོ་མོད་ཅན་མ་ཡིན་ཏེ། །དམ་ཚིག་སེམས་ཀྱི་མེ་ལོང་ལ། །ཡེ་ཤེས་གཡའ་ཡིས་མ་གོས་བས། །འདིར་གསལ་ངང་གི་འདུ་བ་
ལགས༑ ༑ཌཱཀྐིའི་གསང་ཚིག་རྡོ་རྗེའི་གླུ། །རྡུལ་བྲལ་འོད་ལུས་ཕུགས་སུ་བརྗོད། །རང་བཞིན་གནས་པའི་དགེ་བ་འདིས། །སྒྲིབ་བྲལ་དེ་ཉིད་མངོན་གྱུར་ཤོག །ཅེས་པ་ཌཱཀྐིའི་གསང་
ཚིག་རྡོ་རྗེའི་གླུའོ། །ཡང་། ཧེ་ཧེ། ཐེག་པ་མཆོག་གི་རྣལ་འབྱོར་བ། །གསང་བ་བླ་མེད་བསྒོམ་པ་རྣམས། །དག་སྣང་སྤྱི་གཙུག་ཕྱག་གི་མཆོད། །བཞད་བགད་རྡོ་རྗེའི་གླུ་ལ་གསན། །
ཐེག་པའི་གོ་རིམ་མི་བྱེད་ཅིང་། །རང་སའི་རྣལ་འབྱོར་མ་ཐོབ་པར། །བཅས་པ་ཁྱད་དུ་གསོད་པ་དེ། །སྟག་ཕྱིར་ཝ་ཡི་མཆོངས་དང་འདྲ། །དབྱིངས་རིག་སྒྲོན་མ་མ་ཕྱེད་ཅིང། །

གནད་ཀྱི་ཉམས་ལེན་མ་སྒོམ་པར། །ཉི་ཟླའི་རྐྱེན་ལ་ལྟོས་པ་དེ། །བྱིས་པས་ཆུ་ཟླ་འཛིན་པ་འདྲ། །འདུ་བྱེད་སྤྲིན་ཚོགས་མ་དྭངས་ཤིང་། །དྭངས་གསལ་ཏིང་འཛིན་མ་ཐོབ་པར། །མངོན་
གསུམ་ཞེན་པས་ལྟ་བ་དེ། །སྒེག་མོ་གཟུགས་ལ་ཆགས་པ་འདྲ། །ཤེས་རབ་སྒྲོན་མའི་མིག་མེད་ན། །མངོན་གསུམ་ཟེར་ཡང་ཡིད་དཔྱོད་ཡིན། །རིག་པའི་དེ་ཉིད་མ་ཤེས་ན། །
འོད་གསལ་ལྷ་དང་ཁྱད་པར་མེད། །དབྱིངས་སྒྲོན་ངོ་ཡེ་མ་ཟིན་ན། །ཉམས་མྱོང་གོང་དུ་འཕེལ་བ་དཀའ། །རྨི་ལམ་ཚད་གསུམ་མ་ཤེས་ན། །གནད་འདི་སྒོམ་ཟེར་རྫུན་དུ་ཆེ། །ཡིག་
སྒྲོས་ཚིག་ཏུ་གླེང་བ་ལ། །གོང་འཕེལ་བགྲོད་ཚད་མེད་པར་ངེས། །གླུ་འདི་གཏན་ལ་འབེབས་པའི་གླུ། །རྡོ་རྗེ་སེམས་དཔའི་མེ་ལོང་ཡིན། །དོན་འདི་ཀུན་གྱི་མཐོང་གྱུར་ནས། །ཡིད་
ཆེས་ངེས་པར་ཐོབ་པར་ཤོག །༼བདག་ཀརྨ་རྒྱལ་སྲས་ཀྱི་འཕྲེང་བོ་གཞིས་ཁར།༽གཤིན་རྗེ་ནག་པོ་གསུམ་སྒྲིལ་གྱི་བསྙེན་བསྒྲུབ་ཞིག་བགྱིད་བའི་དུས། ཞག་ཉི་ཤུ་རྩ་གཅིག་སོང་བའི་ཐོ་རང་རྨི་ལམ་ངོ་མཚར་བ་འདི་བྱུང་བས། བདག་གི་རྗེ་དེ་ཉིད་ལ་སམྦྷོ་ཊར་ཕུལ་བས།

༄༅། །སཾ་བྷོ་ཊ་འདི་ཞུ་ལན་དུ། རྨི་ལམ་རྟགས་གཞན་དང་མི་འདྲ་བའི་ཡིན་པ་གནང་། སླར་ཡང་བཟླས་པ་གང་བྱེད་རིན། ངག་དམ་པོའི་ངོས་ནས་བསྐྱེད་རིམ་གསལ་པོ་རང་མ་བྱུང་ཀྱང་རང་གི་ལུས་ཀྱི་རང་བཞིན་གཙུག་གཏོར་འཇོམས་བྱེད་ནག་པོ་དང་། ངག་གི་རང་བཞིན་
འཆི་བདག་ནག་པོ། སེམས་ཉིད་ཀྱི་རང་བཞིན་ཕྱག་རྒྱ་ཟིལ་གནོན་ཡིན་ངེས་སྙམ་པའི་ངང་ནས་སྔགས་བཟླས་པ་གལ་ཆེ་བ་དང་། ངོ་བོ་ཨོ་རྒྱན་རིན་པོ་ཆེ་ཡིན་བ་ལ་རྣམ་བ་འཇམ་དཔལ་ནག་པོ་གསུམ་སྒྲིལ་ཏུ་གནང་བའི་བླ་མ་དང་ཡི་དམ་དབྱེར་མེད་དུ་བསྒྲུབ་ཤེས་པ་གཅིག་རྣམ་བ་ཀུན་
ཏུ་གལ་ཆེ་བ་ཡིན་ཞེས་རྗེ་བཙུན་རཏྟས་གསུང་ཞེས་རྗེས་དེའི་ཞུ་ལན་དུ་བདག་ལ་གནང་།

༄༅།གཞི་ལམ་འབྲས་གསུམ་གྱི་རྣམ་པར་གཞག་པ་མདོར་བསྡུས་པ་བཞུགས་སོ། །

༄༅། །འདིར་རྫོགས་པ་ཆེན་པོའི་གཞི་ལམ་འབྲས་བུའི་རྣམ་པར་གཞག་པ་ནི། གཞི་དངོས་པོའི་གནས་ལུགས་ངོ་བོ་ཀ་ནས་དག་པ་ཞེས་པ། འཁོར་འདས་ཐམས་ཅད་ཀྱི་རང་བཞིན་
སྟོང་ཉིད་དུ་བཞུགས་ཀྱང་། མེད་དགག་གི་ཆ་མ་ཡིན་པས་འཁོར་བ་དང་མྱ་ངན་ལས་འདས་པའི་གཉེན་པོའི་ལམ་གྱི་ཆོས་ཀྱིས་གོས་པར་མ་གྱུར་པའི་དེ་བཞིན་ཉིད་ལ་དབྱིངས་ཀྱི་ཆ་ནས་
ཀ་ནས་དག་པ་དང་། དབྱིངས་དེ་ཉིད་ཀྱི་ངང་ནས་ད་ལྟར་གྱི་རིག་པ་གཏིང་གསལ་ཆེན་པོ། སྣང་ཡུལ་དུ་གསལ་ཙམ་མ་ཡིན་པའི་ངོ་ཐོག་རང་ནས་གསལ་ལ་གོ་མ་འགགས་པ་སྤྲོས་པའི་
མཐའ་ཐམས་ཅད་དང་བྲལ་བ། དཔེ་གང་གི་ཀྱང་མི་མཚོན་ཞིང་། བརྗོད་པ་གང་ཡང་ཐོག་ཏུ་མེ་ཕེབས་པའི་སྟོང་གསལ་དབྱིངས་རིག་གཉིས་སུ་མེད་པའི་བཞུགས་ཚུལ་འདི་ལ། །ལྟ་བའི་
གཞིའི་གནས་ཚུལ་ཞེས་བྱའོ། །དེ་དོན་ཡིན་བཞིན་འཇོག་པ་གཉེན་པོ་དང་རྩོལ་བས་མ་བསླད་པ། ཐ་མལ་ཡེངས་མ་ལམ་དུ་མ་སོང་བའི་ངང་བཞག་བློ་འདས་སུ་བཟླ་བ་ནི། བསྒོམ་པ་ཡིད་བྱེད་དང་

༄༅། །བྲལ་བའོ། །གནས་ལུགས་མངོན་དུ་གྱུར་པ་ཞིག་ལ། སྣང་ཡུལ་མཐའ་དག་སྟོང་པར་འགྲོ་མི་དགོས་ཏེ། ཚོགས་དྲུག་རང་གྲོལ་དུ་འགྲོ་བ་ཉིད་དེ། ཏིལླི་པས། སྣང་བས་
མི་འཆིང་ཞེན་པས་འཆིང་། །ཞེན་པ་ཆོད་ཅིག་ནཱ་རོ་པ། །གསུངས་པས་ན། བརྟགས་ཤིང་དཔྱད་པའི་ངོས་ནས་ཅི་ཡང་མ་བརྙེད་པའི་མེད་དགག་གི་ཆ་དང་། འགྱུ་བ་དང་ལྟ་མཁན་གྱི་ཤེས་
པ་ལ་ལྟས་པས། སྟོང་ཡལ་རིས་མེད་དུ་སངས་ནས་ཡེ་རེ་ལྷང་ངེ་བ་འདྲ་བ་ཞིག་ལ་གནས་ལུགས་ཀྱི་རང་ཞལ་མཐོང་བར་བཟུང་ན་མི་ཡོང་སྟེ། སྤྱོད་འཇུག་ལས། ཅི་ཡང་མེད་ཅེས་གོམས་
པ་ཡིས། །ཕྱི་ནས་དེ་ཡང་སྤོང་བར་འགྱུར། །ཞེས་དང་། འོད་སྲུང་གིས་ཞུས་པའི་མདོ་ལས་ཀྱང་། དེ་བཞིན་ལྟ་བ་འཐེས་སར་གནས་པོ་ལ། །དབྱུང་བའི་མཆོག་ནི་སྟོང་པ་ཉིད་ཡིན་ཏེ། །
གང་ཞིག་སྟོང་པ་ཁོ་ནར་བལྟ་བྱེད་པ། །དེ་ནི་གསོར་མི་རུང་ཞེས་རྒྱལ་བས་གསུངས། །ཞེས་པས། རང་བཞིན་སྟོང་ཉིད་དང་སྟོང་པའི་ཁྱད་པར་ཕྱེ་བ་ཡང་ཤིན་ཏུ་གལ་ཆེ་བའོ། །དེ་ལྟར་

སྣང་ལ་འཛིན་མེད་ཀྱི་ངོས་ནས་གཞན་ངོར་རྒྱུ་འབྲས་རྟེན་འབྲེལ་མི་སླུ་ཞིང་། སྤྱོད་པ་དུས་ཚོད་དང་འབྲེལ་བས་ཉེ་བར་མཚམས་སྦྱར་ནས། དབྱིངས་རིག་སྐུ་གསུམ་ལྷུན་གྲུབ་ཆེན་པོར་
མངོན་དུ་གྱུར་པ་ནི། འབྲས་བུ་ཡེ་རྫོགས་ཆེན་པོའི་རྣམ་པར་བཞག་པའོ། །ཞེས་གཞི་ལམ་འབྲས་བུ་གསུམ་གྱི་རྣམ་པར་བཞག་པའི་ཟིན་བྲིས་འདི་ནི། དད་ལྡན་ནམ་མཁའ་འོད་ཟེར་གྱིས་ཉེ་བར་བསྐུལ་བ་ལས་བྲཛྙཱ་རསྨིས་སྦྱར་བའོ། །དགེའོ། །
དགེའོ། །དགེའོ། །

༄༅། །ཉེ་བར་ལེན་པའི་སྤྱོད་པ་བསྡུས་པའི་སྒྲོན་མ་ཞེས་བྱ་བ་བཞུགས་སོ། །

༄༅། །མདོ་རྒྱུད་རིན་ཆེན་ཁྱོན་ཡངས་མཛེས་བྱེད་ཅིང་། །ཐབས་ཤེས་རྟ་བདུན་ཤུགས་ལས་ཟབ་མོའི་ལམ། །གདུལ་བྱའི་ཕུན་ཚོགས་དཔལ་དུ་ལེགས་ཤར་བའི། །རྗེ་བཙུན་ཀུན་
བཟང་གཉིས་པས་བདག་བསྐྱོངས་ཤིག །གང་གིས་ཞིང་འདིར་སྐལ་ལྡན་དུ་མ་ལ། །སྐུ་གསུང་ཐུགས་ཀྱི་བཀོད་པ་སྣ་ཚོགས་ཀྱིས། །ཡོངས་སུ་སྨིན་པར་མཛད་པའི་དཔལ་ཡོན་ཅན། །
སྤྲུལ་པའི་སྐུ་མཆོག་གང་དེའི་དྲུང་ཞུ་ན། །རང་རིག་བླ་མ་མཆོག་དེ་འདི་སྐད་དོ། །མདོ་རྒྱུད་བསྟན་བཅོས་མན་ངག་དོན་གཉེར་རྣམས། །བཤེས་གཉེན་དམ་པ་སྤྱི་བོའི་ཐོད་བཞིན་བསྟེན། །
རྒྱལ་བའི་བཀའ་དང་ཚད་ལྡན་མཁས་པའི་གཞུང་། །རྣམ་དཔྱོད་ཐོས་བསམ་བསྒོམ་པས་བརྩོན་པར་བྱས། །ལོག་པའི་བཤད་པར་ཉིན་མཚན་ཁོར་ཡུག་ཏུ། །ནན་གྱིས་བསླབས་ཀྱང་ངལ་བ་

༄༅། །དོན་མེད་པས། །གང་དེ་རྒྱལ་བ་དངོས་དང་མཚུངས་བ་ཡི། །གངས་ཅན་འགྲོ་མང་གཙུག་གི་ཁྲིར་འཁོད་པའི། །དུས་གསུམ་མཁྱེན་པ་པདྨ་རྒྱལ་པོ་དང་། །འཇམ་དཔལ་དངོས་
མཚུངས་བི་མ་མི་ཊ་ཉིད། །སྤྱན་རས་གཟིགས་དབང་ས་སྐྱོང་སྤྲུལ་པའི་སྐུ། །སྔོན་གྱི་ཆོས་རྒྱལ་སྲོང་བཙན་སྒམ་པོ་གསུམ། །གངས་རིའི་ཁྲོད་ཀྱི་སྟོན་པ་དང་པོ་ཡིན། །ཐོག་མར་སྨྲ་
 བའི་སྒོ་འབྱེད་སམ་བྷོ་ཊ། །མདོ་སྔགས་བསྟན་པའི་གཞི་འགྱུར་པ་གོར་ཞབས། །མཚུངས་བྲལ་བོད་ཀྱི་སྒྲ་བསྒྱུར་ཀ་ཅོག་གཉིས། །རྗེ་འབངས་ལོ་ཙཱ་ཡེ་ཤེས་སྤྱན་ལྡན་དང་། །རྒྱལ་བའི་ལུང་
བསྟན་རིན་བཟང་རྔོག་ལོ་སོགས། །ཐམས་ཅད་གཟིགས་ཤིང་མཁྱེན་པའི་བརྩེ་བ་ཅན། །འགྲོ་ཀུན་བྱང་ཆུབ་དཀྲི་བའི་ཐེམ་སྐས་སུ། །འཁོར་ལོ་རིམ་གསུམ་རྒྱུད་སྡེ་དྲུག་ལ་སོགས། །

མདོ་སྔགས་ཆོས་ཀྱི་སྒྲ་ཆེན་བོད་འདིར་སྒྲགས། །དེ་དག་བཞེད་གཞུང་བཀའ་གཏེར་དུ་མ་དང་། །མཁྱེན་རབ་དབང་ཕྱུག་ཀློང་ཆེན་རབ་འབྱམས་ཀྱི། །རྣམ་བཤད་མཛོད་བདུན་སྙིང་པོའི་
མན་ངག་གིས། །འཆད་རྩོམ་ཉི་ཟླའི་འོད་ཟེར་འབུམ་ཕྲག་དེས། །གངས་ཅན་མུན་པའི་ནགས་ཁྲོད་གསལ་བར་མཛད། །དེ་ལ་འཇུག་པའི་སྐྱེས་ཆེན་དམ་པ་རྣམས། །རྟག་ཆད་མཐར་
ལྟའི་གཡང་དུ་མ་ལྷུང་བར། །ཟུང་འཇུག་ལྟ་བའི་ཐེམ་སྐས་ལ་འཛེགས་ཏེ། །ངེས་དོན་ཆོས་སྐུའི་ཁང་བཟང་བགྲོད་པ་ལ། །མདོར་ན་འཕགས་པའི་ཡུལ་དང་གངས་རིའི་ཁྲོད། །མདོ་སྔགས་
གཉིས་ཀྱི་བཤད་སྲོལ་མ་འཁྲུལ་བ། །ནམ་ཡང་མཁས་པས་བཀྲལ་བའི་ལུགས་བཟང་རྣམས། །སྤྲུལ་པའི་སྐུ་མཆོག་ཁྱེད་ཀྱི་མཁྱེན་ལགས་མོད། །དེ་དག་སྙིང་པོ་ཉེ་བར་བསྡུས་པའི་ལམ། །
ལུགས་གཉིས་བཟང་བོས་འགྲོ་བ་འདུལ་མོད་ཀྱང་། །ཆོས་བརྒྱད་ལས་འདས་དགེ་བསྐུལ་མཐུན་འཇུག་གིས། །ད མན་པའི་ས་གཟུང་དྲང་པོར་གནས་བཅས་ཀྱང་། །ཕྲག་དོག་དབང་གིས་

༄༅། །གཞན་དོན་དགྲ་རུ་ལྡང་། །དེ་ལན་མཇལ་ན་སེམས་ལ་རྣམ་སྨིན་ལྕི། །འདྲིས་མེད་རྒྱབ་སྐྱུར་རིང་བར་གནས་པས་ན། །གཞན་དོན་སྤངས་ནས་སེམས་ཅན་བློས་དོར་ཞེས། །
ཀུན་དང་བསྟུན་ཚེ་འབྱུང་མེད་ཚུལ་དུ་འཛིན། །ད་དུས་ཁ་ཆོས་རྣམ་གྲོལ་དོན་གཉེར་འགའ། །ཆོས་མིན་བྱ་བ་ཡིད་ལ་མི་འགྱུའི་ཚུལ། །མཛེས་བྱེད་ཚིག་གི་སྲད་བུ་ལ་དྲངས་ཏེ། །རྣམ་
གཡེང་སྤངས་བའི་དབེན་པ་ལ་བསྟེན་ནས། །བསེ་རུ་ལྟ་བུ་གཅིག་པུར་གནས་སོ་ཞེས། །དེ་ལྟར་འདོད་པའི་ཚུལ་ལ་རབ་སྦྱར་ན། །བཞིན་གྱི་མདངས་ལོག་འཁུན་བུའི་བསྙེན་པར་གནས། །
ཚུལ་འདི་རིག་ནས་རྒྱལ་བ་གོང་མ་ཡིས། །རྣམ་པར་ཐར་པའི་དོན་ལ་ཆེར་ཞུགས་ཏེ། །རང་ཉམས་ལྟ་བའི་གདེངས་དང་རབ་ལྡན་ཞིང་། །ཀུན་དང་སྤྱོད་ལམ་མ་འདྲེས་སྤྱད་གྱུར་ན། །ཆེན་
པོའི་གོ་འཕང་འཛིན་པའི་རང་མཐོང་དང་། །སྤང་བླང་ཆུང་བའི་གྱོང་པོར་འཛིན་པ་མང་། །སྣང་ཚུལ་ཐ་དད་བསགས་པ་ཆེ་ཆུང་གིས། །ལས་སྣང་སྣ་ཚོགས་འཆར་བའི་དུས་འདི་རུ། །དད་

ལྡན་རྒྱལ་བའི་བསྟན་ལ་དད་མོས་ཤིང་། །མ་ནོར་ལམ་བཟང་རྒྱལ་བས་མངགས་པ་ལ། །ཐོས་བསམ་བསྒོམ་པས་རང་རྒྱུད་ལེགས་སྦྱངས་ཏེ། །དལ་བའི་རྟེན་ལ་སྙིང་པོ་བླང་འདོད་ཀྱིས། །
ཆགས་སྡང་འཕེལ་བའི་བདག་ཏུ་འཛིན་པའི་ས། །རྒྱལ་བས་དམོད་པར་གྱུར་པའི་གནས་སྤངས་ནས། །བྱིན་ལྡན་བཀྲ་ཤིས་དབེན་པའི་ས་ཕྱོགས་སུ། །བག་དྲོ་རིག་དྭངས་ཆོས་ལ་ངེས་
ཤེས་སྐྱེ། །དེ་ཚེ་བསྒྲུབ་པའི་དམ་བཅའ་བརྟན་པོ་ཡིས། །རྒོད་དང་གཉིད་རྨུགས་ཐེ་ཚོམ་རབ་སྤངས་ནས། །སྒོ་གསུམ་དགེ་བའི་ལམ་ལ་རབ་གཞོལ་ནས། །བདེ་བའི་ལམ་ལ་ལུས་གནད་
རབ་བསྲང་སྟེ། །ཐོ་རངས་དལ་འབྱོར་རྙེད་དཀའ་ནས་བཟུང་སྟེ། །ཐུན་མོང་སྔོན་འགྲོ་ཚད་མེད་བཞི་དག་དང་། །ལྷག་བསམ་རྣམ་དག་བྱང་ཆུབ་སེམས་མཆོག་གིས། །གདན་གསུམ་མ་
ནོར་འཁྲུལ་མེད་ཆོ་ག་ཡི། །རང་གཟུགས་ལྷ་ཡི་སྐུ་རུ་གསལ་བཞིན་དུ། །སྐུ་གསུམ་ངོ་བོ་རྗེ་བཙུན་བླ་མ་ལ། །བཅོས་མིན་མོས་གུས་བ་སྤུ་གཡོ་བཞིན་བར། །དབང་བཞི་བླང་ཞིང་དབྱེར་

༄༅། །མེད་མཉམ་པར་འཇོག །གདོད་ནས་གཞི་ཡི་བཞུགས་ཚུལ་འཁྲུལ་མེད་ནི། །ཡོད་པ་མ་ཡིན་ངོས་གཟུང་ཀུན་དང་བྲལ། །མེད་པ་མ་ཡིན་འཁོར་འདས་གང་དུའང་སྔོན། །
གཉིས་ཀ་མ་ཡིན་བརྗོད་བའི་ཡུལ་ལས་འདས། །སྨྲ་བསམ་བརྗོད་མེད་གཞི་ཡི་བཞུགས་ཚུལ་ལགས། །ཡེ་ནས་གཞི་ལ་བཅོས་བསྒྱུར་མི་བྱེད་པ། །ལྟ་བའི་གནས་ལུགས་རང་བབས་ཁོ་ན་ཉིད། །
འགྲོ་འོང་གནས་བྲལ་རང་རིག་ཡེ་ཤེས་འདི། །གཉེན་པོས་མ་བསླད་རྩོལ་བས་མ་བསྒྲིམས་ཤིང་། །ཐ་མལ་ཡེངས་མ་ལམ་དུ་མ་སོང་བ། །རྟོག་བརྗོད་ཇི་ལྟར་རྩོལ་སེམས་བྱ་མི་དགོས། །
རང་གནས་གཞིར་གཞག་མ་བཅོས་བསྒོམ་པ་ཡིན། །ཚུལ་འདི་མཚུངས་བྲལ་བླ་མའི་གསུང་ལས་རྙེད། །དེ་རྗེས་རླུང་གི་སྦྱོར་བ་ལ་བརྟེན་ནས། །ཡེ་ཤེས་ལྔ་ལྡན་རླུང་ལྔ་ཁམས་ལྔར་གྱུར། །དེ་
ལས་ཕུང་ཁམས་སྐྱེ་མཆེད་རྣམ་ཤེས་བཅས། །སྙིང་པོར་གྱུར་པ་རྩ་ཐིག་རླུང་གསུམ་པོ། །དྭངས་སྙིགས་འབྱེད་པའི་འཁྲུལ་འཁོར་མན་ངག་གིས། །ཡས་བབས་མས་བརྟན་དགའ།

བཞིའི་འགྲོས་བཟློག་གིས། །སྐུ་གསུམ་འབྲས་བུ་མངོན་དུ་གྲུབ་ཚུལ་རྣམས། །བཀའ་གཏེར་ལས་བྱུང་མན་ངག་སྙིང་པོ་དང་། །གྲོལ་བའི་ཐིག་ལེ་དག་ལས་མཁྱེན་ལགས་མོད། །ཉི་ཤར་ཚེ་
བསྒྲུབ་མངོན་སུམ་གནད་དང་བསྲེ། །ཐུན་མཚམས་ངལ་གསོ་ཡུལ་གྱི་བདུད་རྩི་སྤྱོད། །མ་འགགས་རྩལ་སྣང་རྨི་ལམ་སྒྱུ་མར་རོལ། །ཉིན་གུང་འཆད་དང་རྩོམ་པའི་བྱ་བ་དང་། །སྦྱིན་དང་
སྙན་སྨྲ་དོན་མཐུན་དོན་སྤྱོད་དང་། །བསྡུ་བའི་དངོས་པོ་བཞི་ལ་འབད་པར་བྱ། །དགོངས་ཁ་སྲོད་དུས་ཚོགས་དང་གཏོར་མ་ཡིས། །རྩ་གསུམ་ལྷ་ཚོགས་མཆོད་ཅིང་ཐུགས་དམ་བསྐང་། །
མ་གྱུར་འགྲོ་བ་མཐོང་ཐོས་དྲན་རེག་སོགས། །ཆམས་ཅིག་བྱང་ཆུབ་ཆེན་པོར་བསྔོ་བར་བགྱི། །ནམ་གུང་རིལ་འཛིན་རྗེས་གཞིག་དང་ལྡན་ནམ། །དབུ་མར་ཞུགས་གནས་ཐིམ་གསུམ་
རྟགས་མཆོག་གིས། །མཚན་བཅས་མཚན་མེད་ཉལ་བའི་རྣལ་འབྱོར་གྱི། །འོད་གསལ་དེ་ཉིད་རྨི་ལམ་ལྷ་སྐུར་ལྡང་། །ཞིང་ཁམས་བལྟ་ཞིང་སྟོན་པར་ཆོས་རྣམས་ཉན། །དེ་རྗེས་ཐུན་འབྲས་

༄༅། །འདུ་ཤེས་ལྡན་པར་སད། །སླར་ཡང་ཐོ་རངས་དགེ་སྦྱོར་ལ་འཇུག་གོ །ཚུལ་འདི་ཉིན་ཞག་ཕྲུགས་གཅིག་ཉམས་ལེན་གནད། །སྒོ་གསུམ་འཆོལ་པར་ནམ་ཡང་མི་འགྱུར་ལ། །
འོན་ཀྱང་བྱང་ཕྱོགས་གངས་རིའི་ཁྲོད་འདི་རུ། །ལོག་པའི་གཞུང་ལུགས་རྣམ་དག་རྒྱུད་སྡེ་རུ། །མངོན་ཞེན་དམ་པོས་འབོད་ནས་ཉན་པ་དང་། །གཞན་ལ་འཆད་པའི་མཁས་རློམ་མང་ཞིག་མཐོང་། །
འགའ་ཞིག་གྲགས་འདོད་ཆང་གི་མྱོས་པ་ཡིས། །རྒྱལ་བའི་བཀའ་དང་ཚད་ལྡན་གཞུང་ལུགས་དང་། །དེ་དག་བསྒྱུར་བྱེད་ལོ་པཎ་མཁས་རྣམས་ལ། །རྩོད་ཅིང་རྒོལ་བའི་ལོག་རྟོག་མང་
ཞིག་སྣང་། །ཁ་ཅིག་འདི་ན་རང་གཟོའི་སྦྱོར་བ་ཡིས། །སྔོན་རབས་མཁས་པས་བཀྲལ་བའི་བཤད་སྲོལ་རྣམས། །མི་མངོན་ནམ་མཁའི་དབྱིངས་སུ་རབ་བཅིངས་ནས། །རང་འདོད་གྲུབ་མཐའི་
རྒྱུ་སྐར་བགྲང་མཐའ་ཡས། །གསང་ཆེན་རྒྱུད་དང་མན་ངག་སྙིང་ཐིག་བསྐོར། །དེ་དག་ཕལ་ཆེར་འཁྱོགས་པོའི་ལམ་དུ་བཀྲལ། །ཚེ་འདིའི་ཆེ་ཐབས་རྙེད་བཀུར་ལྷུར་བླངས་ནས། །ཕ་རོལ་

བརྙས་དང་ཕྲག་དོག་འགྲན་སེམས་ཀྱིས། །རང་ཉིད་བསྒོམས་དང་གཞན་ལ་འདོམས་ཀྱང་རུང་། །སྒོ་གསུམ་བྱ་བ་ཕལ་ཆེར་དོན་མེད་མང་། །དེ་ཕྱིར་སྤྲུལ་པའི་སྐྱེས་མཆོག་ཁྱེད་ཉིད་ཀྱིས། །ལས་
སྣང་འཁོར་བའི་སེམས་ཅན་ལ་དགོངས་ནས། །ཐུགས་རྗེས་མ་བཟོད་ཞིང་འདིར་ཡང་དང་ཡང་། །བསམ་བཞིན་སྲིད་པར་སྐྱེ་བའི་ཚུལ་བཟུང་ནས། །ཀུན་ནས་ཁྱད་འཕགས་མཛད་པའི་ཆོ་
འཕྲུལ་དེ། །བསྟན་དང་འགྲོ་ལ་ཕན་པའི་དོན་གྱིས་ན། །རང་གཞན་གྲུབ་མཐའི་རྣམ་དབྱེ་འབྱེད་པ་དང་། །སྔར་བཤད་མཁས་པས་བཀྲལ་བའི་བཤད་སྲོལ་ལ། །འཆད་རྩོད་རྩོམ་པའི་ཐུབ་
བསྟན་འཛིན་པ་དང་། །ཀུན་མཁྱེན་རྒྱལ་བའི་སྟོན་པ་གཉིས་པ་མཁྱེན། །རང་རྒྱུད་སྨིན་རྣམས་འཁོར་མང་དབུས་སུ་ནི། །ཟབ་གཏེར་གཞུང་ལ་རིག་གྲོལ་སྤོབས་པ་ཡིས། །
གཞན་ཕན་མཁས་པའི་བྱ་བ་རྣམ་གསུམ་གྱིས། །གཅིག་ཏུ་བསྟན་པ་འབའ་ཞིག་ལྷག་པར་དགོངས། །འཆད་པ་རྣ་བའི་བདུད་རྩི་ལྷ་ཡི་དབྱངས། །དགོས་དུས་ཚིག་དོན་མཚམས་སྦྱོར་རྒལ་

༄༅། །ལན་བཅས། །སྒྲུབ་དང་སུན་འབྱིན་ཚེར་མ་དབྱུང་ལ་མཁས། །འཆད་རྩོད་རྩོམ་ལ་དེ་ལྟར་མཁས་པར་མཛོད། །ནེ་ཙོའི་འདོན་པས་མཁས་པར་རློམ་པ་དང་། །ཚུལ་བཅོས་
སྤྱོད་པས་བཙུན་པོར་འཆོས་པ་དང་། །སྟོང་པའི་འུད་ཀྱི་བཟང་པོར་རྫུ་བ་རྣམས། །དེ་འདྲའི་སྒྱུ་མ་མཁན་རྣམས་གཞོམ་པར་མཛོད། །རྒྱལ་བའི་ལུང་བསྟན་བརྙེས་པའི་ཟླ་བྲལ་བ། །འཇིགས་
མེད་འཕྲིན་ལས་མི་ཟད་ཆུ་བོའི་རྒྱུན། །ཐུབ་བསྟན་འཛིན་ལ་ཁྱོད་ཉིད་ལས་གཞན་གང་། །འཛམ་གླིང་མཛེས་བྱེད་ཡིད་བཞིན་ནོར་བུ་ཡིས། །བཀའ་ཡིས་འཕྲེང་བས་ལེགས་པར་བསྐུལ་ཌྷ
བ་ལས། །ཕྱོགས་ལས་རྣམ་རྒྱལ་རྗེ་བཙུན་རཏྣའི་ཞབས། །དུས་གསུམ་མངོན་དུ་གྱུར་པའི་ཐུགས་རྗེ་ཅན། །ཁྱོད་གསུང་ལན་བརྒྱར་མྱང་པའི་ཀུ་སུ་ལི། །པྲཛྙཱ་རསྨི་ཞེས་པས་མོས་དགེས་
ཕུལ། །མངྒ་ལཾ། བྷ་ཝནྟུ། ། ། །།

༄༅། །ཉམས་ལེན་གནད་ཀྱི་སྒོ་དབྱེ་ཞེས་བྱ་བ་བཞུགས་སོ། །

༄༅། །ཞལ་གདམས་ཉམས་ལེན་གནད་ཀྱི་སྒོ་དབྱེ་འདི། །མཐོང་མ་ཐག་ཏུ་སུན་འབྱིན་མི་སྨྲ་བ། །གཟུར་གནས་བདག་བློ་བརྟེན་བྱས་ལེགས་བརྟགས་ཏེ། །དྲོད་ཚད་དང་ལྡན་སྨྲ་ལ་
བདག་ཕྱག་འཚལ། །ཚོགས་གཉིས་ཆུ་གཏེར་དབུས་ནས་ལེགས་འཁྲུངས་ཤིང་། །མཐའ་དག་ཡོན་ཏན་ཚོགས་རྣམས་རབ་རྫོགས་ཏེ། །དོན་གཉིས་འབྲས་བུ་ཁུར་གྱིས་མངོན་མཐོ་བའི། །
མཚུངས་མེད་དཔག་བསམ་ལྗོན་པས་བདག་སྐྱོངས་ཤིག །རྗེ་བཙུན་བླ་མའི་དྲིན་ལས་བརྙེད་པའི་ཚིག །འཁྲུལ་མེད་ཉམས་ལེན་གནད་ཀྱི་ཕྲ་ཐིག་བཤད། །གཟུར་གནས་ཐུགས་ལ་ཞོག་
དང་ཕན་པ་ཆེ། །རང་ཉིད་ཐར་འདོད་ཞི་བདེའི་སེམས་བསྐྱེད་དང་། །བལྟོས་མེད་གཞན་ལ་ཕན་པའི་སེམས་བསྐྱེད་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །རྣམ་རྟོག་རང་
སར་འཆུན་པའི་ཞི་གནས་དང། །བྱིང་རྒོད་ཧད་ཚོམས་ཡན་པར་ཤོར་བ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །གནས་རྗེས་དྭངས་བའི་རྗེས་ཤེས་འོག་འགྱུ་དང་། །འཛིན་མེད་འཆར་

༄༅། །སྒོ་སེམས་ཉམས་ཤར་བ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །ཞི་གནས་རང་བཞིན་དྭངས་པའི་གསལ་ཆ་དང་། །མ་འགག་རང་ངོ་ཤེས་པའི་ལྷག་མཐོང་
གཉིས༑ ༑འཁྲུལ་མེད་མ་ནོར་བ་ཞིག་གནད་དུ་ཆེ། །ཐ་སྙད་རྟོག་པས་བཏགས་པའི་སྟོང་ཉིད་དང་། །གནས་ལུགས་རྟོག་མེད་ངེས་ཤེས་སྐྱེས་པ་གཉིས། །འཁྲུལ་མེད་མ་ནོར་བ་ཞིག་གནད་
དུ་ཆེ། །འགྱུ་ཚོགས་རྣམ་རྟོག་ཡལ་བའི་སྟོང་བ་དང་། །འགག་མེད་ཉམས་སྣང་རང་སར་གྲོལ་བ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །ཚོགས་དྲུག་སྣང་ཐོག་འཛིན་མེད་གནས་
པ་དང་། །རང་སེམས་སྒྲོ་འདོགས་ཆོད་པའི་མྱོང་བ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །ཐོས་བསམ་དོན་སྤྱིར་ཤར་བའི་གོ་ཡུལ་དང་། །རྣལ་འབྱོར་ཉམས་སུ་མྱོང་
བའི་ཡེ་ཤེས་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །འབྲལ་མེད་ཉམས་མྱོང་དེར་གནས་ངེས་ཤེས་དང་། །ཤུགས་འབྱུང་མྱོང་བྱ་བྲལ་བའི་རྟོག་པ་གཉིས། །འཁྲུལ་མེད་མ་

ནོར་བ་ཞིག་གནད་དུ་ཆེ། །ཡིད་ལ་མི་བྱེད་ཡང་དག་བརྟན་པ་དང་། །ཡིད་ངང་རྟོག་མེད་ཧད་པོར་ལུས་པ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །རྩོལ་མེད་གང་ཤར་རང་ཞལ་
ལྟ་བ་དང་། །བློས་བྱས་ཆེད་འཛིན་ཕྲ་མོའི་རྒྱས་འདེབས་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །སྲིད་ཞི་མཉམ་རྗེས་འདྲེས་པའི་དགེ་སྦྱོར་དང་། །ཐོས་རྒྱ་ཉམས་མྱོང་དྲེད་
པའི་གོ་ཡུལ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །གནས་ལུགས་བདེ་བར་རྟོགས་པའི་ཟུང་འཇུག་དང་། །རྟོག་གཟོ་ཡིད་བྱེད་ཟུང་འདེབས་ཤར་བ་གཉིས། །འཁྲུལ་མེད་མ་
ནོར་བ་ཞིག་གནད་དུ་ཆེ། །སྤྱོད་པ་རེ་དོགས་བྲལ་བའི་གྲོལ་པོ་དང་། །ཉམས་མྱོང་གེགས་སུ་འབྱམས་པའི་ཐོ་ཅོ་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །སྟོང་ཉིད་རང་གཟུགས་
རྟེན་འབྲེལ་ཤར་བ་དང་། །ཚུལ་འཆོས་རྟོག་པས་བཅིངས་པའི་རེ་དོགས་གཉིས། །འཁྲུལ་མེད་མ་ནོར་བ་ཞིག་གནད་དུ་ཆེ། །གང་ཟག་དང་པོའི་ལས་ཅན་ཁ་ཅིག་ལ། །ཕྲ་རགས་ཞིབ་མོ་

༄༅། །ཤེས་པ་སྨོས་ཅི་དགོས། །བཤད་ཀྱང་ཐེ་ཚོམ་སྐྱེ་བའང་དཀའ་མོར་མཆི། །བློ་ལྡན་མཆེད་གྲོགས་རྣམས་ཀྱི་དགོངས་པར་མཛོད། །ད་དུང་འདི་ན་ཕྲ་མོའི་གནད་མང་
ཡང་༑ ༑འདི་ཉིད་ཇི་བཞིན་རྟོགས་པའི་གང་ཟག་ལ། །ཕལ་ཆེར་མ་སྨྲས་ཤུགས་ལས་ཤེས་པ་འབྱུང་། །འདི་དོན་ཙམ་ཡང་རྟོགས་པར་མ་གྱུར་ན། །སྒྲོ་བཏགས་ཞིབ་མོ་རླུང་གིས་འཁྱེར་བ་
དང་། །སྒྲིག་ཚུམས་ལེགས་འདོད་རེ་དོགས་གྱིས་བཅིངས་པ། །ཐེ་ཚོམ་ཉམས་མྱོང་གེགས་སུ་འགྱུར་བའི་ཕྱིར། །རེ་ཞིག་ངལ་བསོའི་གནས་སུ་བཞག་པ་ཡིན། །མངྒ་ལཾ། ཞེས་ཤིང་མོ་ཡོས་ལོ་ཧོར་ཟླ་
དྲུག་པའི་ནང་། །བསམ་ཡས་མི་འགྱུར་ལྷུན་གྲུབ་པར་ཁང་དུ། །གཏེར་བཏོན་ཆེན་པོའི་མ་ཡིག་ཆག་དཔེའི་དྲུང་། །འཁྲུལ་པ་མེད་པར་ཞུས་ཤིང་དག་པར་བྱས། །

༄༅། །ལུགས་གཉིས་ཀྱི་དོན་ལེགས་པར་བཤད་པ་ལེའུ་བརྒྱད་ཀྱི་རྣམ་པར་དབྱེ་བ་བཞུགས་སོ།།

༄༅། །ཨེ་མ་མཚར། དྲི་མེད་མཚོ་གླིང་པདྨའི་སྡོང་པོའི་རྩེར། །རྒྱུ་མེད་རང་བྱུང་སྨོན་ལམ་སྟོབས་ལས་འཁྲུངས། །ཐོགས་མེད་མཛད་པས་སེམས་ཅན་བདེ་ལ་བཀོད། །མཉམ་མེད་
ཨོ་རྒྱན་གུ་རུ་རྗེ་ལ་འདུད། །ཁྱོད་གསུང་ཐོད་དུ་འཆིང་བའི་ཀུ་ས་ལུས། །རང་གིས་མི་ཤེས་གཞན་ལ་སྨྲ་བ་ནི། །མཛེས་པོས་མཛེ་བོའི་མན་ངག་བསྟན་མཚུངས་ཀྱང་། །ལུགས་གཉིས་
ཟབ་མོའི་རྣམ་པར་བཞག་པ་ཞིག །གཞན་ལའང་ཕན་སྙམ་སྲིད་ནས་འདི་ལྟར་སྤྲོ། །སངས་རྒྱས་བསྟན་རྩ་དགེ་འདུན་སྡེ་ལ་རག །དེ་ཡང་ཆོས་ལྡན་སྐྱེ་བོ་འདུ་བའི་གཞི། །དགེ་བཅུ་འཕེལ་
ཞིང་ལོག་པའི་ཁྲིམས་བཅོ་བརྒྱད། །རྗེ་རྒྱལ་དག་ལ་མངོན་པར་བརྟེན་པས་ན། །ཡུལ་གྱི་རྒྱལ་པོ་བསོད་ནམས་ལྡན་པ་རྣམས། །རྒྱལ་པོར་བཟུང་ལ་དགའ་བས་ཁབ་བཞི་བསྐྱངས། །

༄༅། །རྒྱལ་བོའི་རིགས་ནི་གཞན་དང་ཡང་མི་འདྲ། །ཟུངས་ཐུབ་གཟབ་ལ་རབ་ཏུ་བརྟན་པར་བཞུགས། །ཐུགས་རྗེས་ནང་བློན་རྣམས་དང་གྲོས་བློ་བསྟུན། །དེ་ཡང་སྲིད་ལ་གནོད་
པའི་གྲོས་མ་བསྟན། །ཁྲོ་གཏུམ་མ་ཆེ་ཞི་དུལ་སྐྱར་ཞིང་སྨྲ། །གསོལ་རས་བྱ་དགས་བློན་པོ་རྣམས་བསྐྱངས་ཏེ། །ཧ་ཅང་ཆེ་བར་མི་འཛིན་རན་ཚོད་བཟུང་། །བློན་པོའི་ཀླད་ནས་གཅག་
ཅིང་ཟིལ་གྱི་གནན། །བློན་པོ་མ་བཅུན་འདོད་པ་ཆེས་པ་ཡིས། །སྲིད་ཀྱི་མཁར་པོ་འཇིག་པའི་ཉེན་ཆེའོ། །རང་སེམས་དཀོན་མཆོག་དཔང་པོར་མ་བཞག་ན། །མི་ཚེ་གཡོར་གཏམ་
བྱས་ཀྱང་ཆོད་དུས་མེད། །རྟག་ཏུ་བསམ་བློ་བཏང་ཀྱང་འགྲུབ་པར་དཀའ། །སྨྲ་བ་མཁས་ཀྱང་རང་དོན་འཆལ་པར་འཆོར། །གཞན་གྱི་ཞེ་ཁྲེལ་བྱུར་གྱི་རུ་མ་ལགས། །མཛའ་བཤེས་ངན་

པའི་ཤེས་ཆུང་གྲོས་འདེབས་དང་། །གཡོ་ཆེ་ངན་པའི་བྲོད་ཁ་ལྡིང་བ་སྤོངས། །ཐབས་ཀྱང་ཕ་ཚན་ནང་ཞིག་མ་བྱེད་ཅིག །རང་སྲིད་ཉམས་ན་སྒོས་སུ་རྒྱལ་ཡང་ཕུང་། །སྔར་འཁོན་འགྲས་
ཅན་མི་ལ་བློ་མ་གཏོད། །རང་གི་སྲོག་ལ་འཁུ་ལྡོག་འབྱུང་ཉེན་ཡོད། །ཉམས་ཚོད་ལེན་པའི་མི་ལ་དྲོད་ཚུད་སྨྲོས། །བློ་ཚོད་གཞན་ལ་སྐྱལ་བའི་ཉེན་ཡོད་དོ། །འབོགས་པའི་གལ་
ལ་བབ་ཚེ་སྲས་ལའང་། །འཕངས་པར་མ་མཛད་རང་གི་སྲོག་བཞིན་བསྐྱང་། །གཞན་གྱི་བསྒྱུར་བར་མ་སླ་སྙན་ཁུང་བསྐྱེད། །སྨྲ་ལྕེ་ཁྱད་དུ་གསོད་ལ་ཁོང་ཡངས་མཛོད། །སྲིད་ཀྱི་ཆབ་སྲིད་
ཡུན་དུ་བརྟན་པར་ངེས། །རིགས་བཙུན་མཛེས་པ་སྤྱོད་པ་ཡིད་དུ་འོང་། །དད་དང་སྙིང་རྗེ་ཤེས་རབ་ཆེ་བ་དང་། །བློ་གྲོས་གསང་ཚིག་གཞན་གྱི་སླུར་མི་བཏུབ། །གཞན་ནོར་མཐོང་
ཚེ་འདོད་སྲེད་མི་ཆེ་ཞིང་། །ཁྲེལ་དང་ངོ་ཚ་དང་བཅས་བཅུ་གཉིས་པོ། །ཡོན་ཏན་ལྡན་པའི་བུད་མེད་བཙུན་མོར་བསྟེན། །འཇིག་རྟེན་བརླག་བྱེད་ཤ་ཟ་རྐང་འཇིབ་མ། །བཅུད་འཕྲོག་

༄༅། །ཕྲ་མེན་རིགས་རྒྱལ་ལ་སོགས་པ། །མི་མོར་སྤྲུལ་ནས་སྲོག་ལ་འཇབ་པ་ནི། །མདོག་དམར་སྐྱེས་པའི་སྐད་འདྲ་རྫི་མ་རིང་། །སྨྲ་འདོད་གཞོགས་རླུང་གཞན་ནོར་འཕྲོག་
ལ་མཁས། །སྔོ་དམར་མདོག་སྐྱ་ཟ་ལ་དགའ་བ་དང་། །ཁྲེལ་མེད་ལུས་ཀྱི་སྤྱོད་ལམ་ཞིག་པ་རྣམས། །བརྟེན་ན་ཚེ་ཐུང་དབང་ཐང་དངོས་གྲུབ་ཡལ། །ལེགས་ཀྱང་བདག་ཡིད་མི་འཇུག་
ཞེས་དམ་མཛོད། །བཙུན་མོ་རྣམས་དང་བུད་མེད་གཞན་དག་ལ། །སྲེད་པའི་འདོད་པ་ཧ་ཅང་སྤྱོད་མ་གྲགས། །ང་ཁྱོད་ཟེར་ཞིང་མཐོ་དམན་མེད་པ་མཆི། །ཡིད་ཆེས་མེད་པར་དགོས་པའི་
དོན་མ་བསྒྲུབ། །བདག་གི་ཐུགས་ཚོད་གཞན་ལ་སྐྱལ་བར་མཆི། །ཟས་ཀྱི་གཡོས་སྦྱོར་ཞིམ་པོ་གོས་མ་བརྟེན། །གསོ་བྱེད་སྨན་ལ་གསོད་བྱེད་དུག་མཆིའོ། །ལོག་པར་འཁྲིད་པའི་བཤེས་
གཉེན་ཚུལ་འཛིན་འགས། །ད་དུས་ཆོས་ལྟར་བཅོས་པ་མང་བས་ན། །མདོ་རྒྱུད་དག་ལ་ཞུས་ཏིག་དག་པར་མཛོད། །ལན་གཅིག་དག་ན་ཐུགས་ཡིད་ཆེས་པ་འབྱུང་། །དཀོན་མཆོག་

གསུམ་ནི་སྤྱི་བོའི་ཐོད་དུ་ཁུར། །ཕྱི་རོལ་འཇིག་རྟེན་ལྷ་ལ་བློ་མ་འཇུག །ཐེག་པ་ཀུན་གྱི་འབྲས་བུ་ཐོབ་པའི་མོད། །གསང་སྔགས་རྡོ་རྗེ་ཐེག་པ་དང་དུ་བཞེས། །བློ་དམན་དྲང་ཞིང་རྒྱུ་འབྲས་ཞིབ་
མོར་ཆོད། །སྟོང་ལྟ་ཡུས་སྒོབ་ཅན་དང་མ་འགྲོགས་མཛོད། །ཤ་ཚའི་ཁ་ནས་སྙན་ངག་མི་འབྱུང་བས། །ཤའུ་བཞིན་དུ་བཟོད་སྲན་མ་ཆུང་བར། །རང་གི་ཐུགས་ལ་གྲོས་འདེབས་མཁས་པར་
མཛོད༑ ༑ཡབ་མེས་གོང་མའི་ཕོ་བྲང་བཞེངས་པ་རྣམས། །གཞན་དུ་མ་སྤོ་འཕུང་བའི་ཉེན་ཆེའོ། །ཡུལ་རྒྱལ་རྣམས་ཀྱི་དཔེ་ནི་རྒྱ་མཚོ་འདྲ། །ཆུ་རྣམས་ཕྱོགས་བཞིར་དོན་བྱས་འདུ་བ་
ལྟར། །མངའ་འབངས་རིས་མེད་བསྐྱངས་ན་མངའ་འོག་རྒྱས། །ཆུ་ཡིས་གདུང་བ་སེལ་ལྟར་དམན་པ་སྐྱོངས། །བརླན་གྱིས་འབྲས་བུ་སྐྱེད་བཞིན་དཀར་ཕྱོགས་བསྒྲུབས། །རྒྱ་མཚོ་གཡོ་བ་
མེད་བཞིན་ཐུགས་ཉིད་བཞོག །ཆུ་ཉིད་མཉེན་པ་བཞིན་དུ་ཀུན་དང་བསྟུན། །རྒྱ་མཚོ་གཏིང་དཔག་དཀའ་བཞིན་ཐུགས་ཟབ་བསྐྱེད། །ཆུ་ཆེན་ལོག་ཐབས་མེད་བཞིན་དགྲ་སྲིད་ཐུལ། །རྒྱ་

༄༅། །མཚོ་ཡོངས་ལ་ཁྱབ་ལྟར་གྲོས་རྒྱ་བསྐྱེད། །རྒྱ་མཚོས་ཆུ་རྣམས་བསྡུད་བཞིན་མཐའ་བཞི་བསྡུས། །མཚོ་དྭངས་གཟུགས་བརྙན་ཐམས་ཅད་གསལ་བ་ལྟར། །འཁོར་འདས་ཆོས་
ཀུན་ཐུགས་སུ་ཆུད་པར་བགྱིས། །རྒྱ་མཚོའི་ཡོན་ཏན་ཇི་ལྟར་ལྡན་པ་བཞིན། །རྒྱལ་པོ་དག་གི་སྐུ་ལ་ལྡན་གྱུར་ན། །མགོ་ནག་ཡོངས་ཀྱི་རྗེ་རུ་དེ་འགྱུར་རོ། །དེ་ལྟར་ཡུལ་གྱི་རྒྱལ་པོ་རྣམས་ལས་མངོན་
བར་བརྩམས་ནས་ལེགས་པར་བཤད་པ་ལེའུ་དང་པོའོ། །རྒྱལ་པོ་དེ་ཡིས་བློན་པོའི་བྱ་བ་བཞི། །སྐུ་ཡི་རིམ་གྲོ་ནང་གི་ཁབ་གསོ་དང་། །ཕྱི་ཡི་ཆབ་སྲིད་སྐྱོང་དང་འབངས་ཚིས་བྱེད། །འདི་རྣམས་ལྡན་ན་
བློན་པོ་ཆེན་པོ་ཡིན། །གཞན་ཡང་བློན་པོས་བྱ་བའི་ལས་བཞི་ཡོད། །རྗེ་ཡི་སྐུ་དྲིན་རིན་ཆེན་གསོ་བ་དང་། །ཁྲལ་མི་ཡོངས་ལ་ཕན་གདགས་གཞུང་བསྲང་དང་། །དཀོན་མཆོག་
གསུམ་གྱི་བརྟེན་རྣམས་འཛུགས་པ་དང་། །རྒྱལ་ཁམས་ཐེག་ཆེན་ཆོས་ལ་འགོད་པའོ། །གཞན་ཡང་ཤེས་པར་བྱ་བའི་མོད་བཞི་ཡོད། །བྱམས་དང་ལྡན་པའི་ངོ་ཤེས་ལན་ལོན་དང་། །

ལེགས་ཉེས་དོན་སྟོན་ལེགས་སྦྱོར་ཉེས་མི་བསྒྲུབ། །སྐྱེ་བོ་མི་ཆོས་དག་གི་ལེགས་པར་བརྒྱན། །དམ་པའི་ལྷ་ཆོས་འཁྲུལ་མེད་ཚུགས་པའོ། །དེ་ལྟར་བདག་གཞན་ལ་ཕན་སྤྱོད་ཡུལ་གྱིས། །
མི་ཡུལ་འདིར་ནི་གཏམ་གྱི་མཛེས་འགྱུར་ལ། །ཕྱི་མར་ལྷ་ཡི་གོ་འཕངས་ཐོབ་པར་ངེས། །ཁོད་དལ་སྨྲ་བདེན་ཆད་བཙན་རབ་ཏུ་དུལ། །ཀུན་ལ་བརྩེ་དང་ལྡན་ན་ཆོས་དང་མཐུན། །སྔར་
ལས་འགྱོད་པ་མེད་ན་བློན་པོ་ཡིན། །དགྲ་ཐབས་རལ་ཀ་བློན་པོའི་དཔའ་བོ་ཡིན། །ཁ་འཇམ་ཁོག་པ་ནག་པོའི་བློན་པོ་འཇིགས། །དྲང་པོའི་སེམས་འཇོག་བློན་པོའི་ཡོན་ཏན་ཡིན། ། 
རྒྱལ་པོའི་ལེགས་ཉེས་བློན་པོར་རག་ལས་པས། །མཛངས་པའི་རབ་ནི་ལེགས་ཉེས་གང་ལ་ཡང་། །སྔ་དྲོ་མི་ཞན་ཕྱི་དྲོ་གྱོད་མི་ལྡང་། །གང་ཡང་ཕྱིས་མི་འགྱོད་ན་མཛངས་པ་ཡིན། །
མ་བཅོལ་ལས་ལ་འཇུག་པ་སྨྱོན་པ་ཡིན། །ཟས་ངོར་དམག་འཁྲུག་བྱས་ན་ཕུང་པ་ཡིན། །བློན་པོ་རྣམས་ཀྱི་སྐྱོན་དོར་ཡོན་ཏན་བཟུང་། །དེ་ལྟར་བྱས་ན་ཡུན་ཏུ་བརྟན་པར་མཆི། །དེ་ལྟར་

༄༅། །ནང་བློན་རྣམས་ལ་མངོན་པར་བརྩམས་ནས་ལེགས་པར་བཤད་པ་སྟེ་ལེའུ་གཉིས་པའོ། ཡུལ་རྒྱལ་གནས་ཀྱི་བཙུན་མོའི་མཚན་ཉིད་ནི། །སྲིད་ཀྱི་མཚོ་མོ་མོ་བཙུན་བུད་མེད་རྣམས། །སྨྲ་བ་མང་ན་བུད་
མེད་ལད་པ་ཡིན། །དགོས་དོན་མ་གཏོགས་འཇབ་འཇིབ་མ་མང་མཛོད། །ཕ་ཡིན་དགེ་ཡིན་རིང་ནས་བྲོད་པ་ཡིན། །དགོས་ངེས་མིན་པ་ཁྲལ་ལ་ཡངས་སུ་མཛོད། །འདི་འཛིན་འཁོར་
རྩིས་བུ་ཁྱོའི་རྒྱན་ཡིན་པས། །གཉེན་གྲོགས་རྣམས་ལ་འགྲོགས་ཁ་ཡངས་སུ་མཛོད། །ཕྱི་མའི་སོ་ནམ་ཚེ་འདིའི་རྐྱེན་བཟློག་པའི། །མཐོ་དམན་མེད་པ་སྦྱིན་པ་ཕྱོགས་མེད་མཐོང་། །རང་
ཡང་སེམས་སྐྱིད་གཞན་ལ་མཛེས་པ་ཡིས། །སྤྱོད་པ་འཇམ་དེ་ཞི་དུལ་མཁས་པར་བྱ། །ཁྱོ་བཟང་སྙིང་དང་འདྲ་བ་ཐོད་དུ་ཁུར། །ངན་ཡང་སྔོན་ལས་ཡིན་གྱི་བཀུར་བསྟི་བགྱིས། །གྱོས་
གྲུག་ཕ་མ་འདྲ་ཡི་བསྙེན་བཀུར་མཆོད། །འདི་ངན་ཕྱི་མ་རྗེ་བའི་ཁྱོ་མིན་སྐྱེས་པ་སྤོངས། །མོ་ཁྱད་ཡིན་པས་འཛུམ་མདངས་བཅས་པས་སྨྲ། །ནོར་ལ་དམ་ཞིང་ཟས་ལ་ཡངས་པར་བགྱིས། །

དེ་ཡང་ཆོས་ཕྱོགས་འགྲོ་ན་ནོར་ཡང་ཐོང་། །ཞིག་པར་བསོགས་ལ་དགོས་པའི་དུས་ན་མཆོད། །གཞན་དགྲ་འདྲེ་ཡི་ཕྱོགས་སུ་མ་གཏོང་བར། །འདི་ཕྱིའི་རིམ་གྲོ་བླ་མ་དཀོན་མཆོག་མཆོད། །
འཁོར་དང་གཉེན་ལ་བརྩེ་དུངས་བུ་བཞིན་བགྱིས། །རང་སྡུག་དགྲ་ལ་གནོད་པ་མི་འཁྱོལ་བས། །བུད་མེད་རྣམས་ཀྱིས་ཁེ་གྲགས་ཞེ་སྡང་སྐྱུངས། །རང་གཞན་གཉིས་ལ་འདི་ཕྱིར་ཕན་པ་ཡིན། །
དུས་རྣམས་རྟག་ཏུ་བྱམས་དང་སྙིང་རྗེ་བསྒོམས། །དགོང་མོ་ཉལ་ཕྱི་ནང་པར་ལངས་སྔ་བས། །དུས་ཀྱི་སོ་ནམ་འཆུགས་མེད་བརྩོན་འགྲུས་བསྐྱེད། །འཇིག་རྟེན་བྱ་བ་ཅི་བྱས་དོན་མེད་པས། །
ཚེ་བཞུགས་ཆོས་སྒོར་ཞུགས་ནས་རང་སེམས་ལྟོས། །གྲོས་མགོ་ཐོན་ན་འདི་ཕྱིར་བསྐྱེད་པ་ཡིན། །དེ་ལྟར་བཙུན་མོ་རྣམས་ལ་མངོན་བ་བརྩིས་ནས་ལེགས་པར་བཤད་པའི་ལེའུ་སྟེ་གསུམ་བའོ། །ཡུལ་རྒྱལ་
རྣམས་ཀྱི་མངའ་འབངས་དྲག་ཞན་རྣམས། །སྔོན་གྱི་བསགས་པ་ཆེ་ཆུང་ལས་དབང་གིས། །དཔོན་དང་གཡོག་གི་ལས་སྨོན་མཐུ་བཙན་པས། །ལོག་བསྒྲུབས་མ་ཞུགས་ཁྲལ་དང་འུ་ལགས་

༄༅། །རྣམས། །ངན་ལ་མ་འགྲན་བཟང་ལ་ཡར་དཔེ་བགྱིས། །རང་སེམས་དཔང་དུ་ཚུགས་ལ་གུས་ཞབས་བསྒྲུབས། །དཔོན་གཡོག་བར་དུ་མི་ངན་སེལ་བྱུང་ན། །སྨྱོན་ཧཾ་མ་བྱེད་
བདེན་པའི་ངག་གིས་ཁྲོལ། །འཇིགས་པའི་བཀའ་སྐྱོན་དག་ལས་གྲོལ་བར་མཆི། །མགོ་ལོག་མ་བྱེད་འབངས་ཀྱི་རྗེ་མི་ཐོབ། །བསགས་པ་མེད་པས་སླར་ཡང་སྡུག་བསྔལ་རྒྱུ། །སྙིང་ནས་སྲན་
བསྐྱེད་པ་ཆ་མ་སྤངས་པར། །ངང་རྒྱུད་སྲིངས་པས་ཕུགས་སུ་བདེ་བ་འབྱུང་། །ཕྱི་ཡི་ཁྲིམས་སུ་གཅེས་པ་རས་མ་གཅོད། །གོང་མའི་བཀའ་ལུང་བཙན་ཞིང་ཉན་པར་བསྒྲུབས། །མནའ་ནི་མ་ཟ་
འཆད་ནི་བཙན་པར་བགྱིས། །མང་པོའི་ཁ་བསྡུས་ཀུན་དང་གྲོས་ཀྱང་བསྟུན། །མཐོ་སེམས་མ་ཆེ་ངན་པ་ཁྱད་མ་གསོད། །ཀུན་དང་གྲོས་བྱས་ཕུགས་སུ་འགྱོད་པ་མེད། །མཛངས་པས་
ལེགས་བསྐོས་དཔའ་བོས་མཐའ་སྣ་དྲངས། །རྗེ་དཔོན་རྣམས་ཀྱི་ཞལ་ལྕེས་གཅད་པ་དང་། །བསམ་ཤེས་བློ་ཅན་རྣམས་ཀྱིས་འདུམ་པ་བཟུང་། །འཁོར་གཡོག་བྲན་འཁོར་རྣམས་ཀྱི་མེལ་ཚེ་

བགྱིས༑ ༑སྐྱེས་པ་མཛངས་ན་ནོར་དུ་གཏམ་སྙན་བསྒྲུབས། །གཙོ་བོ་མཛངས་ན་ཕྱི་སྲིད་ནང་སྲིད་སྐྱོངས། །དཔའ་བོ་མཛངས་ན་རྟག་ཏུ་རང་སྲོག་འཚོས། །བྱིས་པ་མཛངས་ན་ཆུང་ནས་
ཡོན་ཏན་སློབས། །ཕྱུག་པོ་མཛངས་ན་ཅི་བསགས་ཆོས་ཕྱིར་ཐོངས། །དྲག་པོ་མཛངས་ན་རན་ཚོད་ཟིན་པར་གྱིས། །ཀུན་ཀྱང་འདི་ཕྱི་གཉིས་ཀ་མཛངས་འདོད་ན། །སྡུག་བསྔལ་བོར་ནས་དགེ་
བཅུ་བདེ་བ་སྒྲུབས། །ཁེ་གྲགས་སྤོངས་ལས་དབེན་པར་སེམས་ལ་ལྟོས། །ད་ལྟར་བཞུགས་དང་སླད་ནས་འབྱོན་པ་ཡི། །རྗེ་བློན་བཙུན་མོ་འབངས་དང་བཅས་པ་ཡིས། །ཐུགས་ལ་བཞག་
མཆི་བདག་གི་གཡར་དམ་ཡིན། །མཇལ་ཡང་འདི་ལས་ལབ་རྒྱུ་གཞན་མ་མཆིས། །ཤི་ཡང་འདི་ལས་ཁ་ཆེམས་མེད་པས་ན། །ཐུགས་ལ་ཞོག་མཛོད་སྙིང་ལ་ས་མ་ཡ། །དེ་ལྟར་འབངས་ཀྱི་སྐྱེ་བོ་རྣམས་
ལ་མངོན་པར་བརྩམས་ནས་ལེགས་པར་བཤད་པ་སྟེ་བཞི་བའོ། །ཐར་པའི་ས་ལ་གཤེགས་པའི་རབ་བྱུང་རྣམས། །མི་ཆོས་སེམས་ཀྱི་བོར་ནས་སྐྲ་བྲེགས་ཏེ། །ཕ་དང་མ་དང་གཉེན་གྲོགས་བུད་མེད་ལ། །ཆགས་མེད་

༄༅། །ཚུལ་བསྟན་ན་བཟའ་ངུར་སྨྲིག་བགོས། །སོ་སོ་ཐར་པའི་སྡོམ་པ་བླངས་པ་འདི། །དགེ་སྦྱོང་ཆོས་བཞི་དག་ལ་རབ་འབད་དེ། །ལྷ་མི་ཀུན་གྱི་མཆོད་གནས་ཡིན་པས་ན། །
འཇིག་རྟེན་ཕལ་པ་རྣམས་དང་མ་འདྲེས་པར། །བསླབ་པའི་སྡོམ་པ་རིམ་པ་བཞིན་དུ་སློབས། །དེ་ཡང་དཀོན་མཆོག་གསུམ་ལ་སྐྱབས་འགྲོ་ཞིང་། །མཁན་སློབ་ཁྲིམས་ལྡན་འཕྲིན་ལས་
མཛད་པ་ཡིས། །དགེ་འདུན་རྣམས་ལ་གུས་པར་ཞུ་བྱ་སྟེ། །དགེ་ཚུལ་དགེ་སློང་བྱང་ཆུབ་སེམས་དཔའ་ཡིས། །སྡོམ་རིམ་བཞིན་བླངས་མཁས་ལ་གཙང་མར་བསྲུངས། །མཎྜལ་ཕྱག་
ཆབ་ཕྱག་བརྡར་ཞུ་གནས་དང་། །བཅས་དང་ལྷུང་བཟེད་བཀྲུ་དང་དཀོན་མཆོག་མཆོད། །མཁན་སློབ་དགེ་འདུན་སྤྱི་དང་བྱེ་བྲག་གི །བྱ་བའི་ཡན་ལག་ཐམས་ཅད་འབད་པར་བྱས། །
སྲོད་དང་ཐོ་རངས་ཐུན་ལ་ཁ་ཏོན་དང་། །བདེན་པ་བཞི་བསྒོམ་སེམས་ལྟ་དོན་ལ་འཇོག །སྡོམ་པ་མཐོ་བ་ཐོབ་བྱེད་མི་ཉམས་བསྲུངས། །ཉམས་ན་ཕྱིར་འཆོས་བསླབ་པ་དག་ལ་འབད། །

ཤེས་ཤིང་བག་དང་ལྡན་པའི་བྱ་ར་བགྱིས། །ཉེས་བྱས་ཕྲ་མོ་བཤགས་ཤིང་དགེ་བ་སྤྱད། །དགེ་འདུན་ཚོགས་བསྟེན་གཉེན་པོས་བརྩོན་འགྲུས་བསྐྱེད། །དེ་ལྟར་བྱས་ན་ཤཱཀྱའི་བསྟན་པ་འཛིན། །
རབ་བྱུང་རྣམས་ཀྱི་ཐུགས་ལ་བཞག་པར་ཞུ། །དེ་ལྟར་བྱང་སེམས་སོ་ཐར་ལས་མངོན་པར་བརྩམས་ནས་ལེགས་པར་བཤད་བའི་ལེའུ་སྟེ་ལྔ་བའོ། །ཐ་སྙད་ཚིག་ལ་སྦྱངས་པའི་ཀློག་པ་པ། །མཁས་ཤིང་ཆེ་བའི་བཤེས་
གཉེན་ཚུལ་འཛིན་རྣམས། །བླ་མ་སློབ་དཔོན་གུས་པས་བསྟེན་པ་ནི། །འབྲི་དང་ཀློག་དང་ཉན་དང་བསམ་པ་ཡིས། །ཐེག་པ་རིམ་པའི་ཆོས་རྣམས་མཁས་པར་སློབས། །ཀུན་ལ་ཁྱད་
པར་ཕུལ་ཏུ་ཕྱིན་བྱའི་ཕྱིར། །རིག་པའི་གནས་ལྔ་ཐམས་ཅད་མཁས་པར་བྱ། །གཞན་གྱི་བཀུར་གནས་ཆེན་པོར་གྱུར་ནས་ནི། །ང་རྒྱལ་ཁེངས་སེམས་རང་མཐོ་ཕྲ་དོག་སྤོངས། །ཁ་
ནས་གཞན་ལ་འཆད་པའི་ཆོས་རྣམས་དང་། །རང་ཡང་དོན་དང་མཐུན་པར་ཚུལ་བཞིན་སྤྱོད། །བདག་བསྟོད་གཞན་ལ་དམོད་པའི་འཆབ་པ་སྤངས། །སློབ་པ་དོན་གཉེར་གུས་པའི་སློབ་

༄༅། །མ་རྣམས། །བློ་ཡི་འཇུག་པ་རྟག་སྟེ་རིམ་པས་སྤྱད། །རང་གི་སློབ་དཔོན་དྲིན་ཅན་རྟག་ཏུ་ཁུར། །གཙོ་བོར་ཚད་མེད་བཞི་ཡི་གོ་ཆ་བགོས། །ཐོས་པས་མི་ངོམ་མཁས་པ་
རྣམས་ལ་བསྟེན། །ཆེ་ཆོས་འཚུལ་འཆོས་སྟོང་ལྡིར་མ་ཆེ་བར། །སྡེ་སྣོད་ཐོས་པ་མང་པོས་གང་བར་གྱིས། །ཅུང་ཟད་ཙམ་གྱི་ཡོན་ཏན་བརྙེད་པ་དང་། །ཁེངས་པ་ང་རྒྱལ་བརློན་པར་མ་
བྱེད་པར། །མཁས་ན་འབྲས་བུ་རང་རྒྱུད་དུལ་བར་གྱིས། །རང་རྒྱུད་ཆོས་ཀྱིས་དུལ་བར་མ་གྱུར་ན། །གཞན་ལ་བཤད་པས་གྲོལ་བར་ག་ལ་ནུས། །ཆུ་ལ་མེ་ཤོར་གསོད་ཐབས་མེད་པ་
ལྟར། །དཔེར་ན་ཚིག་དོན་བསྡུས་ལ་ཉམས་སུ་ལོངས། །དགེ་བཤེས་རྣམས་ཀྱི་ཐུགས་ལ་དེ་ལྟར་བཞོག །དེ་ལྟར་ཀློག་པ་ཐོས་བསམ་གྱི་འཁོར་ལོ་ལས་མངོན་པར་བརྩམས་ནས་ལེགས་པར་བཤད་པའི་ལེའུ་སྟེ་དྲུག་བལོ། །གསང་
སྔགས་སྒོར་ཞུགས་སྔགས་པར་ཁས་ལེན་རྣམས། །འདོད་ཡོན་མི་སྤང་ལམ་དུ་ལེན་གྱུར་ཀྱང་། །མི་དགེ་བཅུ་པོ་དུག་བཞིན་རྒྱབ་ཏུ་སྐྱུར། །དགེ་བ་བཅུ་པོ་བརྩོན་པས་དང་དུ་ལོངས། །

དམ་ཆོས་འཚོལ་བའི་ཕྱིར་ནི་སྲོག་ཀྱང་ཐོངས། །མཁས་ཤེས་ང་རྒྱལ་ཤེས་པའི་ས་མི་བཟུང་། །བདག་གིས་ཤེས་ཀྱང་ཐེ་ཚོམ་གཞན་ལ་དྲིས། །ཆོས་ཀྱི་སྲེད་པ་ས་གསུམ་སྲེད་པ་བཞིན། །
ངོམས་པར་མི་བྱ་ཤེས་རབ་གསུམ་ལ་སློབས། །རང་ལ་མེད་པའི་གཞན་ལ་བཤད་མ་འདོད། །ཐོག་མར་སྨིན་བྱེད་དབང་གི་རྒྱུད་སྨིན་ཅིང་། །གྲོལ་བྱེད་ཁྲིད་ཀྱི་རིམ་པ་མ་འཆགས་པར། །
གེགས་སེལ་བོགས་འདོན་སྦས་པའི་མན་ངག་རྣམས། །འབད་པ་དྲག་པོས་བཙལ་ནས་ཉམས་སུ་བླངས། །བསྲུང་བའི་དམ་ཚིག་སོ་མཚམས་མཁར་བཞིན་བསྲུངས། །རྡོ་རྗེ་སློབ་དཔོན་ཡན་
ལག་མགོ་ལྟར་ཁུར། །མན་ངག་ཟབ་མོ་མིག་གི་འབྲས་ལྟར་རྩིས། །ཡི་དམ་ལྷ་ནི་ཁོང་གི་སྙིང་བཞིན་བཟུང་། །མཁའ་འགྲོ་དམ་ཅན་ལུས་ཀྱི་གྲིབ་བཞིན་བསྟེན། །སྙིང་པོ་ཟབ་མོ་ཁོང་གི་
སྦུབས་ཤིང་བཟླས། །བསྐྱེད་རྫོགས་རིམ་པ་ལུས་དང་སེམས་བཞིན་བསྒོམས། །ལྟ་སྤྱོད་འབྲས་བུ་ཕྱི་རྒྱ་རླབས་ཀྱི་སྤྱད། །རྒྱུད་ལྔ་མཐར་དྲུག་ཚུལ་བཞིན་བཤད་ལུགས་སློབས། །

༄༅། །གཅིག་ཏུ་མ་ཞེན་ཀུན་ལ་འདྲིས་པར་བྱ། །སྔགས་པ་རྣམས་ཀྱི་ཐུགས་ལ་བཞག་པར་མཁྱེན། །དེ་ལྟར་རིག་པ་འཛིན་པ་སྔགས་ཀྱི་ལམ་ལས་མངོན་པར་བརྩམས་ནས་ལེགས་པར་བཤད་པའི་ལེའུ་སྟེ་བདུན་བའོ། །
དོན་གྱི་སྒོམ་ཆེན་ཡིན་པར་ཁས་ལེན་ཀུན། །ཚུལ་འཆོས་མ་བྱེད་ཉམས་ལེན་ས་མཚམས་བཟུང་། །སྡེ་སྣོད་ཆོས་རྣམས་ཉན་ཅིང་ལྟ་རྟོགས་བྱ། །ཐ་སྙད་ཆོས་ལ་མ་འབྱམས་དོན་ལ་བརྟག །
ཀླུ དོན་ཡང་རང་རྒྱུད་ཆོས་དང་འདྲེས་པར་བགྱིས། །ལུང་དང་གདམས་པར་མཁས་པའི་སློབ་དཔོན་བསྟེན། །སྒོམས་ཆེན་ཡིན་ཞེས་ཕུགས་སུ་ཡོང་མི་འདུག །ཟབ་མོའི་གདམས་པ་གནང་
ན་ཡོངས་སུ་འཚལ། །ཡིད་ཆེས་མེད་པར་སྒོམ་པའི་ཚུལ་མི་བཅོས། །མཁས་པའི་གསུང་ཐོབ་ཐེ་ཚོམ་ཀུན་ནས་ཆོད། །སྒོམས་པའི་གོལ་སྒྲིབ་ཆོད་ཅིང་ཐག་གཅོད་ཚེ། །རུས་
སྦལ་མཁར་གཞོང་ནང་དུ་བཅུག་པ་ལྟར། །བརྐྱང་བསྐུམ་འགྲོ་འདུག་གཞན་གྱི་མི་མཐོང་བར། །སྐྱེ་བོས་སླབ་པར་མ་ཡིན་དབེན་པར་གནས། །ཉིན་མཚན་མེད་པར་སྙིང་པོའི་དོན་ལ་བལྟོས། །གཉིད་

དང་ལེ་ལོའི་དབང་དུ་མ་སོང་བར། །འདུ་འཛི་ལོངས་སྤྱོད་གཡེང་བའི་འཁོར་མ་བསྟེན། །རང་སེམས་དཔང་དུ་ཚུགས་ལ་བརྩོན་པས་བསྒོམས། །བྱིང་རྒོད་ལ་སོགས་སྒོམ་སྐྱོན་བྱུང་བའི་ཚེ། །
ཚུལ་བཅོས་ང་རྒྱལ་མ་བྱེད་བླ་མར་ཞུས། །ཐམས་ཅད་མཉམ་པ་ཆེན་པོའི་གདེངས་ཐོབ་ན། །འདོད་པའི་ཡོན་ཏན་རྣམ་ལྔས་མི་གོས་ཤིང་། །གང་ཡང་སྤོང་ལེན་དགག་བསྒྲུབ་མ་དེར་འགྱུར། །
དམུན་སྒོམ་ཡིད་བྱེད་ལྟ་བ་དང་བྲལ་ནས། །མངོན་སུམ་སྣང་བ་རིག་པ་དྲི་མེད་དངོས། །ལམ་ལ་འབད་པས་ཁམས་གསུམ་ཡེ་ནས་གྲོལ། །དེ་འདྲའི་དུས་ན་སངས་རྒྱས་རྣམས་དང་མཚུངས། །
དེ་ནས་རྟག་ཏུ་འགྲོ་བའི་དོན་ལ་འབད། །དེ་ལྟར་བཞུགས་དང་སླད་ནས་འབྱོན་པ་ཡི། །བཤད་བསྒྲུབ་བསྟན་པ་འཛིན་པའི་སྐྱེས་བུ་རྣམས། །ཐུགས་ལ་བཞག་ན་ཕན་པ་སྲིད་མཆིའོ། །
དེ་ལྟར་བསྒྲུབ་པ་བསམ་གཏན་གྱི་འཁོར་ལོ་ལས་མངོན་པར་བརྩམས་ནས་ལེགས་པར་བཤད་པ་སྟེ་བརྒྱད་བའོ། །གང་ཡང་བདག་ལ་ཡིད་རང་གཏོད་བྱེད་རྣམས། །སྙིང་ནས་དག་སྣང་འབའ་ཞིག་ལྷུར་ལེན་ན། །ལེགས་བཤད་

༄༅། །འདི་ལ་གཡར་དམ་བྱེད་པ་མཁྱེན། །ཡུན་ཏུ་འགྲོགས་ཀྱང་སྙན་སྒྲོན་འདི་ལས་མེད། །ཤི་ཡང་ཞུ་རྒྱུ་གཞན་འགའ་མ་མཆིས་མོད། །དེ་ལྟར་ལུགས་གཉིས་ཉེ་བར་བཞག་པ་འདི། །
རང་གི་བློ་གྲོས་སྤོབས་པས་མ་ཡིན་ཅིང་། །སྐྱེ་དང་སྐྱེ་བར་པདྨ་རྒྱལ་པོ་ཡིས། །བྱིན་གྱིས་བརླབས་པའི་སྟོབས་ལས་བྱུང་བ་དང་། །བཀའ་ཡི་ཕྲེང་བ་ཡོན་ཏན་གཏེར་མཛོད་ལས། །རྒྱ་
མཚོ་ཆེ་ལས་ཆུ་ཐིགས་བླངས་འདྲ་འདི། །སྣ་ཚོགས་སྤྱོད་ཚུལ་མ་ངེས་ཀུ་སུ་ལི། །པྲཛྙཱ་རསྨི་ཞེས་པའི་དགེ་བའི་བློས། །ལེགས་པར་ཕྱུང་མོད་རང་བློའི་དྲི་མ་ཡིས། །ཀུན་ནས་སྦགས་
པའི་ཆོས་བརྒྱད་མ་ཡིན་ཅིང་། །ད་ལྟའི་ཡུལ་རྒྱལ་རྗེ་འབངས་བསྟན་འཛིན་དང་། །མ་འོངས་དུས་ནའང་ཕན་ཕྱིར་འཕྲེང་པོ་ཡིས། །འདུན་ས་ཆེན་པོའི་ཕོ་བྲང་དག་ཏུ་སྦྱར། །དགེ་
དེས་ལུགས་གཉིས་ཚུལ་བཞིན་སྐྱོང་བར་ཤོག །དེ་ལྟར་ཕུགས་གཉིས་ཀྱི་དོན་ལེགས་པར་བཤད་པ་སྟེ་ལེའུ་བརྒྱད་ཀྱི་རྣམ་པར་ཕྱེ་བ་ཞེས་པ་རྫོགས་སོ། །དགེའོ། །དགེའོ། །དགེའོ། །

༄༅། །རྗེ་བཙུན་པྲཛྙཱ་རསྨིས་ཞལ་གདམས་བཞུགས་སོ། །

༄༅། །གནས་ཐོག་ཏུ་འགྱུ་བའི་རང་ངོ་ཤེས། །འགྱུ་ཐོག་ཏུ་གནས་པའི་རང་ས་ཟིན། །གནས་འགྱུའི་བར་ལག་འགྱེལ་བས་ན། །བདེ་གསལ་མི་རྟོག་པ་གསུམ་གྱི་མདངས་དང་ལྡན་པའི། ཞི་
གནས་དེའི་སྟེང་གནས་འགྱུ་རང་ངོ་ཤེས། འགྱུ་ཐོག་ནས་གནས་པའི་རང་སོ་ཚུགས་པ་ཞིག་འདུག་ན། རྩེ་གཅིག་གི་རྣལ་འབྱོར་སྐྱོན་མེད་དང་། སྐྱེ་འགག་སོགས་གཟུང་འཛིན་གྱི་སྤྲོས་པ་
ཐམས་ཅད་རང་སར་ཞི་བ་ནི། བལྟ་བྱ་ལྟ་བྱེད་དབྱིངས་སུ་དག་པའི་སྤྲོས་པ་མེད་པ་ཞེས་ཆད་པའི་སྟོང་པར་མ་སོང་། ཐ་མལ་གྱི་ཤེས་པའི་རང་ངོ་མཐོང་། འཁྲུལ་པ་གཞི་མེད་རྩ་བྲལ་དུ་རྟོགས་
པས་འཁྲུལ་གྲོལ་གཉིས་ཀྱི་བར་ལག་འགྱེལ་བས་སྤྲོས་བྲལ་ལྷད་མེད། སེམས་ཉིད་གཉུག་མའི་རང་ངོ་ཤེས་ཤིང་གོམས་པས་སྣང་སེམས་ཀྱི་བར་ལག་འགྱེལ་པས་བཟང་ངན་མེད་པར་ལམ་དུ་
ལོངས་པ་ནི། རོ་གཅིག་གི་རྟོག་མེད་པ་ལྷད་མེད་དག་མ་དག་སྣ་ཚོགས་སུ་སྣང་བ་ཐམས་ཅད་སེམས་ཉིད་གཅིག་པུའི་རྒྱ་ལས་འདའ་བར་ཞེས་པས་སྣང་བ་སྒོམ་མེད་དུ་ཤར་ཞིང་སྣང་སྟོང་རོ་

༄༅། །གཅིག་ཏུ་རྟོགས་པས་སྣང་སེམས་ཀྱི་བར་ལག་འགྱེལ་པས་བཟང་ངན་པར་ལམ་དུ་ལན་པ་ནི་རོ་གཅིག་གི་རྟོག་པ་ལྟར་ཡོད་ཇི་ལྟར་མེ་དང་བུད་ཤིང་བཞིན། །ཅི་བྱར་སྤང་གཉེན་
ཟད་གྱུར་པའི། །དབྱིངས་སུ་ཆོས་ཀུན་རྫོགས་པ་གང་། །བསྒོམ་དུ་མེད་པའི་རྣལ་འབྱོར་རོ། །ཞེས་པས། སྒྲིབ་གཉིས་ཟད་པའི་དབང་གིས་ལེན་གྱི་རྩོལ་བ་ཟད་པར་གྱུར་པས་རེ་དོགས་
ཀྱི་མདུད་གྲོལ། བདག་གཞན་གྱི་དོན་འགྲུབ། ཆོས་ཐམས་ཅད་གནས་ལུགས་ཆོས་ཉིད་ཉག་གཅིག་ལས་མི་འདས་བར་རྟོགས་པས་མཉམ་རྗེས་ཀྱི་བར་ལག་འགྱེལ་བ་འདི་ནི། སྒོམ་མེད་
ཀྱི་རྣལ་འབྱོར་ལྷད་མེད་དོ། །རྣམ་རྟོག་གི་རང་བཞིན་མི་དམིགས་པའི་སྒོ་ནས་སྤྲོས་བྲལ་དང་ཁྱད་མེད་ཀྱང་། འཛིན་པའི་སྤྲོས་པ་མ་སྤངས་པའི་ཆ་ནས་སྤྲོས་བྲལ་ལས་དམན་པ་དང་། དངོས་
འཛིན་གྱི་སྤྲོས་པ་རང་སར་གྲོལ་བའི་ཆ་ནས་རོ་གཅིག་དང་ཁྱད་མེད་ཀྱང་ཆོས་ཅན་སྣ་ཚོགས་པའི་རྩལ་དུ་ཤར་མ་ཤར་གྱི་སྒོ་ནས་རོ་གཅིག་ལས་དམན་པའོ། །ཆོས་ཐམས་ཅད་རོ་མཉམ་དུ་

ཤར་བའི་སྒོ་ནས་སྒོམ་མེད་དང་ཁྱད་མེད་ཀྱང་། ཉམས་ལེན་གྱི་རྩོལ་བ་དབྱིངས་སུ་ཟད་མ་ཟད་ཀྱི་སྒོ་ནས་སྒོམ་མེད་ལས་དམན་པའོ། །ཞེས་བྲཛྙཱ་རསྨིས་རྩལ་པའོ། །

༄༅། །ཆོས་སྤྱོད་ལམ་ཁྱེར་ཀྱི་སྐོར་ཚོགས་གཉིས་ཆུ་གཏེར་ཞེས་བ་བཞུགས་སོ།།

༄༅། །སྐྱབས་འགྲོ་དེ་ཉིད་གསལ་བ་བཞུགས་སོ།

༄༅། །བདག་དང་བདག་ཅག་ཐམས་ཅད་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། བར་དུ་གཅོད་པའི་རྐྱེན། ཐར་པ་དང་ཐམས་ཅད་མཁྱེན་པ་
ལ་བར་དུ་གཅོད་པར་བྱེད་པའི་ལོག་འདྲེན། བདུད་དང་བདུད་ཀྱི་དཀྱིལ་འཁོར་གྱི་གཙོ་བྱས། མ་གྱུར་ནམ་མཁའ་དང་མཉམ་པའི་སེམས་ཅན་ཐམས་ཅད། སངས་རྒྱས་ཐམས་ཅད་
ཀྱི་ངོ་བོ། ཆོས་ཐམས་ཅད་ཀྱི་འབྱུང་གནས། དགེ་འདུན་ཐམས་ཅད་ཀྱི་རང་བཞིན། དངོས་གྲུབ་ཐམས་ཅད་ཀྱི་རྩ་བ། ཡོན་ཏན་ཐམས་ཅད་ཀྱི་གཏེར་མཛོད། ཨོ་རྒྱན་
རིན་པོ་ཆེས་གཙོ་བྱས་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །ཆོས་སྐུ་ནམ་མཁའ་ལྟ་བུའི་ངོ་བོར་རོ་གཅིག་གི་ངང་ནས་གཟུགས་

༄༅། །ཀྱི་སྐུ་ཡི་རོལ་པ་བསམ་གྱིས་མི་ཁྱབ་པར་རང་སྣང་བ་དཔལ་རྡོ་རྗེ་སེམས་དཔའ་ལ་སོགས་པ་གསང་སྔགས་ཕྱི་ནང་གི་ལྷ་ཚོགས་དཔག་ཏུ་མེད་པ་རྣམས་ལ་སྐྱབས་སུ་མཆིའོ། །
ཆོས་ཉིད་མཉམ་པ་ཆེན་པོའི་རང་བཞིན་ལས་ལྷུན་གྱིས་གྲུབ་པའི་སྐུ་དང་ཡེ་ཤེས་འདུ་འབྲལ་མེད་པའི་མགོན་པོ་འོད་དཔག་ཏུ་མེད་པས་གཙོ་བྱས། ཕྱོགས་བཅུ་དུས་གསུམ་གྱི་སངས་རྒྱས་བཅོམ་
ལྡན་འདས་རྣམས་ལ་སྐྱབས་སུ་མཆིའོ། །སྟོབས་བཅུ་དང་མི་འཇིགས་པ་བཞི་དང་། མ་འདྲེས་པའི་ཆོས་བཅོ་བརྒྱད་དང་། ལམ་རྣམ་བྱང་གིས་བསྡུས་པའི་ཆོས་སུམ་ཅུ་སོ་
ཙྪཱ བདུན་ལ་སོགས་པའི་ལམ་དང་འབྲས་བུས་བསྡུས་པའི་དམ་པའི་ཆོས་མ་ལུས་ཤིང་ལུས་པ་མེད་པ་རྣམས་ལ་སྐྱབས་སུ་མཆིའོ། །རང་གཞན་གྱི་དོན་གཉིས་མཐར་ཕྱིན་ཞིང་། མཐུ་དང་

རྫུ་འཕྲུལ་དཔག་ཏུ་མེད་པའི་བསོད་ནམས་དམ་པའི་ཞིང་དུ་གྱུར་པ། དུས་གསུམ་གྱི་རྒྱལ་བ་རྣམས་ཀྱི་སྲས་ཀྱི་ཐུ་བོར་གྱུར་པ་འཕགས་པ་སྤྱན་རས་གཟིགས་དབང་ཕྱུག་ལ་སོགས་པའི་ཉེ་
བའི་སྲས་བརྒྱད་ཀྱི་གཙོ་བྱས། བྱང་ཆུབ་སེམས་པའི་དགེ་འདུན་དང་། ཟུང་བཞི་ཡ་བརྒྱད་ལ་སོགས་པའི་ཉན་ཐོས་ཀྱི་དགེ་འདུན་ཚོགས་དང་བཅས་པ་རྣམས་ལ་སྐྱབས་སུ་མཆིའོ། །
ཐུགས་རྗེ་ཡེ་ཤེས་ཀྱི་རོལ་པ་ལས་སྒྱུ་མའི་སྐུར་བཞེངས་པ་སྔོན་གྱི་ཐུགས་དམ་གཉེར་དུ་བཞེངས་པ་ལས་མི་འདའ་བའི། མཁའ་འགྲོ་ཆོས་སྐྱོང་བའི་སྲུང་མའི་ཚོགས་ཡེ་ཤེས་ཀྱི་སྤྱན་དང་
ལྡན་ཞིང་། རྫུ་འཕྲུལ་གྱི་ཞབས་དང་ལྡན་པ་རྣམས་ལ་སྐྱབས་སུ་མཆིའོ། །དེར་རྗེས་སངས་རྒྱས་ཆོས་དང་ཚོགས་ཀྱི་མཆོག་རྣམས་ལ་སོགས། སེམས་ཅན་ཐམས་ཅད་བདེ་བ་
དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་ཅེས་སོགས་བྱ། འདི་ཉིད་ཡེ་ཤེས་ཌཀྐིའི་ཐུགས་དམ་དུ་གནང་བ་ལགས། །།

༄༅། །ཇ་མཆོད་བདུད་རྩིའི་སྤྲིན་ཕུང་བཞུགས་སོ། །

༄༅། །བདག་སྙིང་འདབ་སྟོང་རྒྱས་པའི་ཆུ་སྐྱེས་དབུས། །སྐད་ཅིག་ཡུད་ཙམ་དྲན་པའི་མོད་ཉིད་ལ། །ཡེ་ཤེས་སྣང་བས་ཁྱབ་མཛད་བརྟན་པར་བཞུགས། །མཆོག་ཏུ་
མི་འགྱུར་བདེ་ཆེན་བསྩལ་དུ་གསོལ། །མཚོ་དབུས་གེ་སར་པདྨའི་སྡོང་པོ་ལ། །སྐུ་ལྔ་ཡེ་ཤེས་ལྷུན་གྱིས་གྲུབ་པའི་ལྷ། །རང་བྱུང་ཆེན་པོ་པདྨ་ཡབ་ཡུམ་ནི། །མཁའ་འགྲོའི་
སྤྲིན་ཕུང་འཕྲོ་ལ་མཆོད་པ་འབུལ། །དུས་གསུམ་རྒྱལ་བ་མ་ལུས་ཀུན་གྱི་དངོས། །ཁམས་གསུམ་འགྲོ་བའི་དཔལ་མགོན་རྡོ་རྗེ་འཆང་། །སྙིགས་དུས་ཆོས་ཀྱི་རྒྱལ་པོ་འབྲི་གུང་པ། །
རིན་ཆེན་ཕུན་ཚོགས་ཞལ་དུ་མཆོད་པ་འབུལ། །འཁོར་འདས་བདག་པོ་པདྨ་རྒྱལ་པོ་མཆོག །རྒྱལ་བ་དེ་ཡི་ཐུགས་རྗེའི་འོད་ཟེར་ལས། །འཕྲིན་ལས་མི་ཟད་གྲུབ་པའི་སྨོན་ལམ་ཅན། །
སྣ་ཚོགས་རང་གྲོལ་ཞལ་དུ་མཆོད་པ་འབུལ། །མི་མཐུན་རྐྱེན་དང་བར་ཆད་ཞི་བ་དང་། །མཆོག་དང་ཐུན་མོང་དངོས་གྲུབ་བསྩལ་དུ་གསོལ། །ཚེ་ཡི་མཐར་ཡང་རྗེ་བཙུན་པདྨ་

༄༅། །འབྱུང་། །མིག་གི་ལམ་དུ་གསལ་བར་མཐོང་གྱུར་ནས། །བུ་བུ་དཔལ་རི་འོད་དུ་ཚུར་ཤོག་ཅེས། །དྲི་མེད་གསུང་གི་དབུགས་འབྱིན་ཐོབ་གྱུར་ཅིག །དགེའོ། །

༄༅། །སྐུ་གསུམ་རིགས་བསྡུས་རྒྱུན་འཁྱེར་གསལ་བྱེད་བཞུགས་སོ། །

༄༅།། །རྩ་བ་གསུམ་གྱི་ལྷ་ལ་ཕྱག་བྱེད་དེ། །སྐུ་གསུམ་རིགས་བསྡུས་ངག་རྒྱུན་ལྟར་ཉམས་སུ་བླང་བ་ནི། སྐྱབས་འགྲོ་སེམས་བསྐྱེད་སྤྱི་དང་མཐུན་པར་བྱས་རྗེས། རང་གི་མདུན་གྱི་
ནམ་མཁར་རིག་འཛིན་བླ་མ་བདེ་གཤེགས་ཀུན་འདུས་ཚོགས་བཅས་གསལ་བར་དམིགས་ཏེ། བླ་མ་ཡི་དམ་མཁའ་འགྲོ་མ་ལུས་དགོངས། །འདི་བཟུང་བྱང་ཆུབ་བར་དུ་སྐྱབས་སུ་མཆི། །འགྲོ་ཀུན་བདེ་
གཤེགས་རྒྱལ་བའི་སྐུ་གསུང་ཐུགས། །རྟག་ཏུ་མཉམ་སྦྱོར་གཉིས་མེད་སེམས་བསྐྱེད་དོ། །ཅེས་ལན་གསུམ་བྱས་ལ། རང་གི་མདུན་གྱི་ནམ་མཁར་བླ་མ་དང་། །ཡི་དམ་ཞི་ཁྲོ་མཁའ་
འགྲོའི་བཅས་ཚོགས་གཤེགས། །འདིར་བཞུགས་ཕྱག་འཚལ་མཆོད་བཞེས་ཉམས་ཆགས་བཤགས། །དགེ་ལ་ཡི་རངས་ཆོས་འཁོར་བསྐུལ་ཞིང་བཞུགས། །དགེ་ཚོགས་བྱང་ཆུབ་
ཆེན་པོར་བསྔོ་བར་བགྱིས། །སེམས་ཅན་བདེ་དང་ལྡན་ཞིང་སྡུག་བསྔལ་བྲལ། །མི་འབྲལ་བདེ་ཐོབ་བཏང་སྙོམས་ལ་གནས་ཤོག །གུས་ཤིང་མོས་པ་རྩེ་གཅིག་ཏུ་བརྗོད་པས། ཚོགས་ཞིང་གི་གནས་

༄༅། །གསུམ་ལས་འོད་ཟེར་དཀར་དམར་མཐིང་ཁའི་ཚོགས་འཕྲོས་པས། རང་གི་ལུས་ངག་ཡིད་གསུམ་གྱི་དྲི་མ་མཐའ་དག་སྦྱངས་པར་གྱུར་པར་བསམས་ལ། ཨཱོཾ་ཨཱཿཧཱུྃ་མཧཱ་གུ་
རུ་སརྦ་སིདྡྷི་ཧཱུྃ། ཅེས་བརྒྱ་ཕྲག་བཟླས་ལ། ཚོགས་ཞིང་རྣམས་རང་ཉིད་ལ་བསྟིམས་ཏེ་དབྱེར་༼ཐིམ་པར་གྱུར་༽པའི་ངང་དུ་མཉམ་པར་འཇོག་ཅིང་། ཨཱོཾ་ཤུ་ནྱ་ཏ་ཛྙཱ་ན་བཛྲ་སྭ་བྷ་ཝ་ཨཏྨ་ཀོ྅ཧཾ། ཐམས་ཅད་
དག་པ་ཡེ་ཤེས་རྡོ་རྗེ་ཆོས་དབྱིངས་སྟོང་གསལ་ཆེན་པོའི་ངང་ལས་ལྷུན་གྱི་གྲུབ་པའི་གཞས་ཡས་ཕོ་བྲང་ཆེན་པོ་ཡངས་པའི་དབུས་སུ་སྣ་ཚོགས་པདྨ་ཉི་ཟླའི་སྟེང་དུ། རང་རིག་ཧྲཱི་དཀར་དམར་
ལས་འོད་ཟེར་གྱི་ཚོགས་ཀུན་ཏུ་འཕྲོས་པས། སངས་རྒྱས་བྱང་ཆུབ་སེམས་དཔའི་ཚོགས་ཀུན་ནས་མཆོད་ཅིང་། སེམས་ཅན་ཐམས་ཅད་ཀྱི་སྡིག་སྒྲིབ་མ་ལུས་པ་སྦྱངས། ཚུར་འདུས་
ཡོངས་སུ་གྱུར་པ་ལས་བདག་ཉིད་སྐུ་གསུམ་རིགས་བསྡུས་པདྨ་ཐོད་ཕྲེང་རྩལ་སྐུ་མདོག་དཀར་དམར་བཞད་པའི་མདངས་ལྡན་ཕྱག་གཉིས་སྲིད་ཞི་མཉམ་པའི་སྟེང་ན་མཚན་དང་ལྡན་པའི་ཀ་པ་

ལ་བདུད་རྩིས་གང་བ་བསྣམས་པ། ཞབས་རྡོ་རྗེ་སྐྱིལ་མོ་ཀྲུང་གི་བཞུགས་ཤིང་། སྐུ་ལ་རྡོ་རྗེ་སེམས་དཔའི་གསང་གོས་དང་། བོད་ཆེན་མཐིང་ཁའི་སྟེང་ན་རུས་པའི་བརྒྱན་དང་རིན་པོ་
ཆེ་སྣ་ལྔའི་ཟེང་ངར་བརྩེགས་ལ་དྲིལ་བུ་གཡེར་ཁས་སྨྲས་ཤིང་། དར་དམར་སེར་གྱི་ཆོས་གོས་དང་བེར་ལྕམ་གསོལ་ཞིང་དབུ་ལ་པཎ་ཞྭ་ལྷུབ་ཅན་གྱིས་མཛེས་པ། སྙན་རྒྱན་མགུར་ཆུ་ཕྱག་གི་
གདུབ་བུ་ལ་སོགས་པས་བརྒྱན་པ། འཇའ་འོད་འཁྱིལ་པའི་གུར་ཁང་གི་དབུས་སུ་བཞུགས་པའི་གནས་གསུམ་དུ། ཨཱོཾ་ཨཱཿཧཱུྃ་གསུམ་གྱི་མཚན་པ་ལས། འོད་ཟེར་ཕྱོགས་བཅུར་འཕྲོས་པས་
ཀུན་བཟང་རིགས་ལྔ་ཞི་ཁྲོ་རབ་འབྱམས་ཀྱི་ཚོགས་དང་དགའ་རབ་འཇམ་དཔལ་ཤྲཱི་སེང་། ཛྙཱ་ན་སུ་ཏྲ་བི་མ་མི་ཏྲ་སོགས་རྒྱ་བོད་ཀྱི་རིག་འཛིན་བཅུ་དྲུག མཁའ་འགྲོ་ཆོས་སྐྱོང་སྐྱབས་གྱུར་
རེ་བལྟོས་ཀྱི་ཚོགས་དང་བཅས་པ་རྣམས་དྭངས་མ་འོད་ཀྱི་ཕུང་པོའི་རྣམ་པས་སྤྱན་དྲངས་པར་གྱུར་ཏེ། ཧཱུྃ་ཧཱུྃ་ཧཱུྃ་ཧཱུྃ་ཧྲཱི༔ ཨོ་རྒྱན་ཡུལ་གྱི་ནུབ་བྱང་མཚམས། །རྡ་ན་ཀོ་ཤའི་མཚོ་གླིང་དབུས། །

༄༅། །པདྨ་གེ་སར་སྡོང་པོ་ལ། །ཡ་མཚམས་མཆོག་གི་དངོས་གྲུབ་བརྙེས། །པདྨ་འབྱུང་གནས་ཞེས་སུ་གྲགས། །འཁོར་དུ་དཔའ་བོ་མཁའ་འགྲོས་བསྐོར། །ཁྱོད་ཀྱི་རྗེས་སུ་བདག་
བསྒྲུབ་ཀྱིས། །བྱིན་གྱིས་བརླབ་ཕྱིར་གཤེགས་སུ་གསོལ། །མ་ཧཱ་གུ་རུ་དེ་ཝ་ཌཱ་ཀི་ནི་དྷརྨ་པ་ལ་ས་མ་ཡ་ཛཿཛཿཏིཥྛ་ལྷན། མ་ཧཱ་གླུ་རུཨརྒྷཾ་པྲ་ཏིཙྪ་ཡེ་ནས་ཤཔྟའི་བར་གྱི་མཆོད་ནས། ཨཱོཾ་ཨཱཿཧཱུྃ་སརྦ་
པཉྩ་ཨ་མྲྀ་ཏ་ལ་ཁ་རཾ་ཁ་ཧི། ཨཱོཾ་ཨཱཿཧཱུྃ་མ་ཧཱ་རཀྟ་ཛྭ་ལ་ཁ་རཾ་ཁ་ཧི། ཨཱོཾ་ཨཱཿཧཱུྃ་མ་ཧཱ་བ་ལིཾ་ཏ་ལ་ཁ་རཾ་ཁ་ཧི། ཅེས་བ་ནས་ཛཿཧཱུྃ་བཾ་ཧོ་གཉིས་སུ་མེད་པར་ཐིམ་པར་གྱུར། རང་ཉིད་སྐུ་གསུམ་
རིགས་བསྡུས་སུ་གསལ་བཞིན་པའི་ངང་ཡུན་གཅིག་སྐུའི་སྣང་བརྙན་ལ་མཉམ་པར་བཞག་སྟེ་ནས། ཐུགས་མཆོག་འོད་ཀྱི་གའུ་བཟླས་པའི་དམིགས་པ་ནི་ཡི་ནང་དུ་ཟླ་སྟེང་ཧྲིཿཡི་མཐར་སྔགས་འཁོར་མགལ་མེ་འཁོར་ཞིང་
འཁྱིལ་བ་ལྟར་གནས་པ་ལས། གསལ་དྭངས་མ་ཡངས་པིའི་རག་པ་གཏད་དལ་གཅིག་མཉམ་པར་བཞག་ལ། སྔགས་འདི་ཉིད་སྨྲ་བ་གཅད་ལ་འབུམ་ཕྲག་བདུན་ནམ་ཉེར་གཅིག་གི་བར་བཟླས་པར་བྱའོ། །

ཨཱོཾ་ཨཱཿཧཱུྃ་པདྨ་གླུ་རུ་བཛྲ་ས་མ་ཡ་ཛཿདྷརྨ་ཀཱ་ཡ། སཾ་བྷོ་ཀཱ་ཡ། ནིརྨ་ཀཱ་ཡ། ཙིཏྟ་སིདྡྷི་ཕ་ལ་ཧཱུྃ། ཞེས་བཟླས་བས། སྐུ་ལས་འོད་ཟེར་དཔག་ཏུ་མེད་པ་འཕྲོས།སེམས་ཅན་ཐམས་
ཅད་ཀྱི་སྡིག་སྒྲིབ་དག་ཅིང་བྱང་ཆུབ་ལ་བཀོད། རིགས་བསྡུས་རྒྱལ་བའི་སྐུར་གྱུར། གཞན་ཡང་གནོད་བྱེད་རྣམས་ཀྱི་སྡུག་སེམས་ཞི་ནས་བྱང་ཆུབ་ལ་བཀོད་པར་མོས། མཇུག་བསྒོམ་བཟླས་ཀྱི་
སྐྱོ་ན་ནི། ཕྱི་ནང་གཟུང་འཛིན་གྱི་བསྡུས་པའི་ཆོས་གང་ལའང་ཡོད་མེད་བཟང་ངན་དགག་བསྒྲུབ་རེ་དོགས་སོགས་ཀྱི་བློ་དང་བྲལ་བའི་རང་གནས་ལས་ཆེད་གཉེར་གྱི་གཉེན་གྱུར་པོ་དང་རྩོལ་བས་མ་བསླད་ཅིང་། ཐ་མལ་ཡེངས་མ་ལམ་དུ་མ་སོང་བའི་ངང་
གནས་དབྱིངས་རིག་གཉིས་མེད་ཀྱི་དོན་ལས་མི་འདའ་བཞིན་ཏུ། ནམ་མཁའ་མཐའ་དབུས་བྲལ་བའི་དབྱིངས་སུ་མིག་ལྟ་སྟངས་དང་། རྟོག་བྲལ་གྱི་རིག་པ་ཉིད་སྟབས་གཅིག་ཏུ་ཁྱབ་པ་བཀོད་ནས་རྒྱུན་བསྲིངས་ཏེ་ཉམས་སུ་བླངས་བས། སྐྱེ་ཤི་
གཉིས་མེད་པདྨ་ཐོད་ཕྲེང་རྩལ་དུ་འགྱུར་ཞིང་། མཇུག་ལ་ཨགྷཾ་སོགས་ཀྱི་མཆོད་བས་མཆོད་ནས་གསོལ་བཏབ་ཀྱི་བསྟོད་པ་ནི། ཕྱག་རྒྱ་ཆེན་པོ་རོལ་པའི་བརྒྱན་དང་ལྡན། །སྙིང་རྗེ་ཆེན་པོས་ཁམས་གསུམ་འགྲོ་

༄༅། །བའི་གཉེན། །མཁྱེན་རབ་ཆེན་པོས་ཆོས་ཀུན་ཁོང་དུ་ཆུད། །མཐུ་སྟོབས་ཆེན་པོ་པདྨ་ཐོད་ཕྲེང་རྩལ། །དུས་གསུམ་རྒྱལ་བ་ཀུན་དང་དབྱེར་མེད་ཅིང་། །དམ་ཆོས་
རྒྱ་མཚོ་མ་ལུས་ཐུགས་སུ་ཆུད། །དགེ་འདུན་འདུས་པའི་དབུས་ན་ཁྱོད་གཅིག་པུ། །རིག་འཛིན་ལྷ་མིར་བཅས་པ་བདག་ཅག་རྣམས། །ཁྱོད་ཀྱི་ཐུགས་རྗེས་མྱུར་དུ་བསྐྱབ་ཏུ་
གསོལ། །གསོལ་བ་འདེབས་སོ་དྲི་མེད་སྤྱན་གྱིས་གཟིགས། །ཞེད་དང་། བླ་མ་སྐུ་གསུམ་གསོལ་འདེབས། སིནྡྷུ་ར་མ་ཆུང་བ་སོགས་ཀྱིས་བསྟོད་དེ། བསྔོ་བ་སྨོན་ལམ་གྱི་རྒྱས་གདབ་ཅིང་། ཤིས་པ་བརྗོད་
བའོ། །ཅེས་པའི་སྐུ་གསུམ་རིགས་བསྡུས་རྒྱུན་ཁྱེར་གྱི་ཚུལ་དུ་ཉམས་སུ་ལེན་བ་འདི་ཡང་ཀརྨ་རྒྱལ་སྲས་དང་། སྲས་མོ་འོད་ཟེར་རྒྱལ་མོ་སོགས་ཀྱི་ཐུགས་དམ་ཉམས་ལེན་དུ་པྲཛྙཱ་རསྨིས་ཐུབ་བསྟན་རྡོ་རྗེ་བྲག་ཏུ་སྦྱར་བའོ། །དགེའོ། །དགེའོ། །དགེའོ། །

༄༅། །འཆི་མེད་སྐུ་གསུམ་འདུས་པའི་ངག་ཁྲིད་རྒྱུན་འཁྱེར་བཞུགས།

༄༅། །འཆི་མེད་སྐུ་གསུམ་ལྷ་ལ་ཕྱག་འཚལ་ལོ། །འདིའི་སྒོ་ནས་འཆི་བདག་གི་བདུད་འཇོམས་པ་འཆི་མེད་ཚེའི་རིག་འཛིན་བསྒྲུབ་པ་ནི། ཐོག་མར་སྐྱབས་སུ་འགྲོ་བ་དང་སེམས་བསྐྱེད་པ་སྤྱི་དང་མཐུན་པ་སྔོན་དུ་སོང་ནས།
ཡན་ལག་བདུན་པ་གང་ཡང་རུང་བ་ཞིག་མཛད་དེ། སྭཱ་བྷཱ་ཝས་རང་གི་གཞི་ལུས་རང་བཞིན་རྣམ་པར་དག་པའི་ངང་ནས། པདྨ་དམར་པོ་འདབ་མ་བརྒྱད་པའི་ལྟེ་བར་གདན་ཉི་ཟླའི་སྟེང་དུ་རང་གི་རྣམ་པར་
ཤེས་པའི་ངོ་བོ་ཧཱིདམར་པོ་རིང་ཆ་ཚེག་དྲག་དང་བཅས་པ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས། ཚུར་འདུས་ཧྲཱི་ལ་ཐིམ། དེ་ཡོངས་སུ་
གྱུར་པ་ལས་རང་ཉིད་ཚེ་དང་ཡེ་ཤེས་དཔག་ཏུ་མེད་པ་འཆི་མེད་སྐུ་གསུམ་འདུས་པ་སྐུ་མདོག་དམར་པོ་ཞལ་གསུམ་ཕྱག་དྲུག་པ། གཡས་ཞལ་དཀར་པོ་གཡོན་ཞལ་ལྗང་ཁུ། དབུས་ཞལ་དམར་

༄༅། །གོ ཕྱག་གཡས་ཀྱིས་དང་པོ་མེ་ཏོག་གི་ཕྲེང་བ་ཐུགས་ཀར་འདྲེན་ཐབས་ཀྱི་ཚུལ་དང་གཡོན་གྱི་དང་པོ་འཆི་བ་མེད་པའི་བདུད་རྩིས་གང་བའི་བུམ་བ་བསྣམས་ནས་ཡུམ་ལ་མཁྱུད་པ།
གཡས་ཀྱི་ལྷག་མ་གཉིས་ཀྱི་རྡོ་རྗེ་དང་ཡིད་བཞིན་གྱི་ནོར་བུ་དབང་རྒྱལ་འཛིན་པ། གཡོན་གྱི་ལྷག་མ་གཉིས་ན་འཁོར་ལོ་དང་རྒྱ་གྲམ་འཛིན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་པང་
དུ་ཡུམ་གོས་དཀར་མོ་དམར་མོ་ཞལ་གཅིག་ཕྱག་གཉིས་མ་གསང་བ་ཡེ་ཤེས་ཀྱི་ཌཱཀྐི་སྐུ་མདོག་དམར་པོ་ཞལ་གཅིག་ཕྱག་གཉིས་མ། ཕྱག་གཡས་བྱང་སེམས་དཀར་དམར་གྱིས་གང་བའི་ཀ་
པཱ་ལ་ཐོགས་པ་དང་། གཡོན་འཆི་མེད་བདུད་རྩིས་གང་བའི་བུམ་པ་བསྣམས་ནས་ཡབ་ཀྱི་མགུལ་ནས་མཁྱུད་པ། གཉིས་ཀའང་རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། གདུ་
བུ། སྐ་རགས། ཚངས་སྐུད། དར་དང་རིན་པོ་ཆེ་རྒྱན་ཅིང་བཀླུབས་པ་སྣང་ལ་རང་བཞིན་མེད་པ། འཇའ་འོད་འཁྱིལ་པའི་གུར་ཁང་དུ་བཞུགས་པ། དེའི་དཔྲལ་བར་ཨཱོཾ་ལས་འཁོར་ལོ་དཀར་

པོའི་ལྟེ་བར་ཨཱོཾ་དཀར་པོ། མགྲིན་པར་ཨཱ་ལས་པདྨ་དམར་པོའི་ལྟེ་བར་ཨཱ་དམར་པོ། ཐུགས་ཀར་ཧཱུྃ་ལས་རྡོ་རྗེ་སྔོན་པོའི་ལྟེ་བར་ཧཱུྃ་སྔོན་པོ། ཐུགས་ཀའི་ཆ་སྨད་དུ་པདྨ་དང་ཉི་ཟླའི་སྟེང་དུ་ཡི་
གེ་ཧྲཱིཿདེའི་མཐར་ཨཱོཾ་ཨཱཿཧཱུྃ་ཨཱོཾ་ཧཱུྃ་ཏྲཾ་ཧྲིཿཨཱཛྫཱ་ན་བཛྲ་ཨ་ཡུཉྩཤེཧཱུྃ་བྷྲུཾ་ཎྲྀ་ཛཿསརྦ་སིདྡྷི་ཕ་ལ་ཧཱུྃ་ཧྲཱིཿ ཞེས་པས་བསྐོར་བ་གནས་གསུམ་ཡི་གེ་སྔགས་ཕྲེང་དང་བཅས་པ་ལས་འོད་ཟེར་འཕྲོས། བདེ་
བ་ཅན་དང་དཔལ་རི་པདྨ་འོད་ཀྱི་གཞལ་ཡས་ནས། བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཨཱོཾ་ཨ་པ་རི་མི་ཏ་ཨ་ཡུར་ཛྙཱ་ན་ས་པ་རི་ཝ་ར་བཛྲ་ས་མ་ཡ་ཛཛཡེ་ཤེས་པ་མདུན་གྱི་ནམ་
མཁར་སྤྱན་དྲངས་ལ། ཨརྒྷཾ་པཱ་དྱཾ་སོགས་ཀྱི་མཆོད་ཅིང་བསྟོད་དེ། ཛཿཧཱུྃ་བཾ་ཧོ། གཉིས་སུ་མེད་པར་ཐིམ་པར་གྱུར། སླར་ཡང་སྔགས་ཕྲེང་ས་བོན་དང་བཅས་པ་ལས་འོད་ཟེར་འཕྲོས།
དབང་གི་ལྷ་འཁོར་དང་བཅས་པ་སྤྱན་དྲངས་ཏེ། དེ་བཞིན་གཤེགས་པ་རྣམས་ཀྱི་དགོངས་པ་མཛད། ཡུམ་ལྔས་དབང་བསྐུར། ཁྲོ་བོ་རྣམས་ཀྱིས་བགེགས་བསྐྲད་དེ། དབང་བསྐུར་

༄༅། །རྡོ་རྗེ་ཆེན་པོ་སྟེ། །ཁམས་གསུམ་ཀུན་གྱི་ཕྱག་བྱས་པ། །སངས་རྒྱས་ཀུན་གྱི་གསང་གསུམ་པའི། །གནས་ལས་བྱུང་བ་སྦྱིན་པར་བྱ། །ཇི་ལྟར་བསྟམས་པ་ཙམ་གྱིས་
ནི། །ཞེས་སོགས་བརྗོད་པའི་མཐར། ཨཱོཾ་སརྦ་ཏ་ཐ་ག་ཏ་ཨབྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུཾ་ཞེས་དབང་བསྐུར། དྲི་མ་དག་ཆུ་ལྷག་མ་ཡར་ལུད་པ་ལས་ཡབ་ཡུམ་གཉིས་ཀ་ལ་འོད་དཔག་མེད་ཀྱི་དབུ་རྒྱན་
པར་གྱུར། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །སེམས་ཅན་མ་ལུས་སྐྱེད་བྱེད་བདེ་བ་ཆེན་པོ་སྟེ། །དེས་ནི་
དེང་ཁྱོད་དབང་སྐུར་མཆོག་གནས་བཀྲ་ཤིས་ཤོག །དབང་བསྐུར་རྒྱས་གདབ་གྲུབ་བའི་མཐར། ཐུགས་ཀའི་སྔགས་ཕྲེང་ས་བོན་དང་བཅས་པ་ལས་འོད་ཟེར་འཕྲོས། ཕྱི་སྣོད་རང་སྣང་ལས་གྲུབ་པའི་
གཞལ་ཡས་ཁང་དང་། ནང་བཅུད་སེམས་ཅན་ཐམས་ཅད་འཆི་མེད་སྐུ་གསུམ་འདུས་པ་ཡབ་ཡུམ་དུ་གསལ་བར་བྱས། སླར་ཡང་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་

བྱང་ཆུབ་སེམས་དཔའ་ཐམས་ཅད་ཀྱི་མཁྱེན་བརྩེ་ནུས་མཐུ། སྐུ་གསུམ་ཐུགས་མཛད་པ་འཕྲིན་ལས་དང་བཅས་པ་ཐམས་ཅད་འོད་ཟེར་དམར་པོའི་རྣམ་པར་སྤྱན་དྲངས་ཤིང་། རང་ཉིད་ལ་བསྟིམས་
པ་ནི་དམ་ཚིག་གི་བཟླས་པའོ། །རྡོ་རྗེའི་བཟླས་པ་ནི་རླུང་འབྱུང་འཇུག་གནས་གསུམ་དང་བསྟུན་པའོ། །བདེ་སྟོང་གི་བཟླས་པ་ནི། ཡབ་གྱི་ཞལ་ནས་སྔགས་ཀྱིས་ཕྲེང་བ་ཐོན། ཡུམ་གྱི་ཞལ་དུ་ཞུགས། ཐུགས་ཁར་
འཁོར། སླར་ཡང་སྐུའི་དབྱིབས་བརྒྱུད། པདྨའི་ཟེའུ་འབྲུ་ལས་བྱུང་། ཡབ་གྱི་རྡོ་རྗེའི་ལམ་ལ་ཞུགས་ཡར་བརྒྱུད་དེ་ཐུགས་ཀའི་སྔགས་ཕྲེང་ལ་ཐིམ་ཞིང་བདེ་སྟོང་གི་དོན་ལ་མཉམ་པར་སྡུ
འཇོག་པའོ། །འགོག་པའི་བཟླས་བ་ནི། སྐྱེ་ཤི་གཉིས་མེད་ཀྱི་ཚེ་དཔག་ཏུ་མེད་པའི་དོན་གྱི་གནས་ལུགས་རིག་པ་ཆོས་ཀྱི་དབྱིངས་ལས་ནམ་ཡང་གཡོ་བ་མེད་པའོ། །དེའི་ངང་ལས་མ་དོར་བར་ངག་གི་བཟླས་བ་ལ་
བརྩོན་པར་བྱ་ཞིང་། ཐུན་འཇོག་ཀར་ཨརྒྷཾ་སོགས་ཀྱི་མཆོད་བའི་མཐར། བསྟོད་བ་ནི། ཚེ་དང་ཡེ་ཤེས་དཔག་ཡས་ལྷག་པའི་ལྷ། །སྐྱེ་དང་འཇིགས་པ་སྤངས་པའི་བཅོམ་ལྡན་འདས། །སྲིད་ཞིར་མི་གནས་པདྨ་ཅན་གྱི་

༄༅། །ཞབས། །དྲན་པས་འཆི་བདག་འཇོམས་ལ་ཕྱག་འཚལ་བསྟོད། །ཅེས་པའི་མཇུག་ཏུ་ཡི་གེ་བརྒྱ་བས་ལྷག་ཆད་ཁ་བསྐངས་ཏེ།
ཡང་གཏེར་བྱོན་ལས་ཅུང་ཞིག་གོ་བདེ་བར་བྱ་བའི་ཕྱིར་ངག་ཁྲིགས་སུ་པྲཛྙཱ་རསྨིས་བཀོད་བའོ། །དགེའོ། །དགེའོ། །དགེའོ། །

༄༅།   །རྩ་གསུམ་རྒྱུན་འཁྱེར་གཏོར་མ་དངོས་གྲུབ་ཀྱི་བང་མཛོད་ཅེས་བྱ་བ་བཞུགས་སོ། །

༄༅། །རྩ་བ་གསུམ་གྱི་ལྷ་ལ་གུས་པས་ཕྱག་འཚལ་ལོ། །བླ་མ་ཡི་དམ་མཁའ་འགྲོ་གསུམ་ལ་བརྟེན་པའི་གཏོར་མ་རྒྱུན་འཁྱེར་ཉམས་སུ་ལེན་པ་ནི། རང་ཉིད་རྡོ་རྗེ་སེམས་དཔར་གསལ་བའི་ངང་ནས། གཏོར་མ་བྱིན་གྱིས་བརླབས་པ་ནི།
ཨ་མྲྀ་ཏ་དང་སྭཱ་བྷ་ཝས་སྟོང་པར་སྤྱངས་ལ། སྟོང་པའི་ངང་ལས་ཡཾ་ལས་རླུང་། རཾ་ལས་མེ། ཀཾ་ལས་ཀཱ་པ་ལ་དུམ་བུ་གཅིག་པ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བའི་ནང་དུ་གཏོར་
མ་ཤ་ལྔ་བདུད་རྩི་ལྔའི་འདོད་ཡོན་གྱི་རྒྱ་མཚོ་ཆེན་པོར་གྱུར་པར་བསམ་ལ། ཨཱོཾ་ཨཱཿཧཱུྃ་གསུམ་གྱི་བྱིན་གྱིས་བརླབས་ལ། སྤྱན་འདྲེན་པ་ནི། ཧཱུྃཿ གདོད་ནས་དག་པ་ཆོས་སྐུའི་ངང་ཉིད་ལས། །གཟུགས་
སྐུ་རོལ་བ་སྒྱུ་མའི་སྐུར་བཞེངས་པ། །བླ་མ་ཡི་དམ་མཁའ་འགྲོའི་ཚོགས་རྣམས་དང་། །དམ་ཅན་རྒྱ་མཚོའི་ཚོགས་རྣམས་གཤེགས་སུ་གསོལ། །བཛྲ་ས་མ་ཡ་ཛ་ཛ༔ བཞུགས་སུ་གསོལ་བ་

༄༅། །ནི། སྐྱོན་བྲལ་པདྨ་ཉི་ཟླའི་གདན་སྟེང་དུ། །བླ་མ་ཡི་དམ་མཁའ་འགྲོའི་ཚོགས་རྣམས་དང་། །སྲུང་མ་དམ་ཅན་རྒྱ་མཚོ་འཁོར་བཅས་པ། །དགྱེས་ཤིང་མི་གཡོ་བརྟན་པར་
བཞུགས་སུ་གསོལ། །ས་མ་ཡཏ་ལྷན། མཆོད་པ་འབུལ་བཞི། ཕྱི་ནང་གསང་བ་མཆོག་གི་མཆོད་པ་དང་། །ཛ་གད་ཕུད་དང་སྨན་རཀ་གཏོར་མར་བཅས། །ཚོགས་དང་སྤྱན་གཟིགས་མང་པོ་འདི་འབུལ་
གྱི། །དགྱེས་པར་བཞེས་ལ་དབང་དང་དངོས་གྲུབ་སྩོལ། །སརྦ་པཱུ་ཙ་ལ་ཁ་ཧི། ཕྱི་ནང་གསང་བའི་གཏོར་མ་འབུལ་བ་ནི། ཧཱུྃཿ སྣང་བ་སྣོད་བཅུད་གཏོར་སྣོད་ཡངས་པ་རུ། །སྲིད་པ་
བཅུད་ཀྱི་རྫས་ཚོགས་གཏོར་མར་བཤམས། །ཡེ་ནས་རང་བྱུང་ཡེ་ཤེས་བདུད་རྩི་ལྔ། །བླ་མ་ཡི་དམ་མཁའ་འགྲོ་དམ་ཅན་བཞེས། །ཨཱོཾ་ཨཱཿཧཱུྃ་གྷུ་རུ་དྷེ་ཝ་ཌཱཀྐི་ནི་དྷརྨ་པ་ལ་ས་པ་རི་ཝ་
ར་ཨི་དམ་བ་ལིདྟ་ཁ་ཁ་ཁཱ་ཧི་ཁཱ་ཧི། བསྟོད་པ་བྱ་བ་ནི། ཧཱུྃཿ ཆོས་དབྱིངས་ངང་ལས་སྒྱུ་མར་སྐུ་བཞེངས་པ། །བླ་མ་ཡི་དམ་མཁའ་འགྲོ་སྲུང་མའི་ཚོགས། །ཐུགས་དམ་མཐུན་པའི་གཏོར་མ་

འདི་བཞེས་ལ། །ལུས་ངག་ཡིད་གསུམ་གུས་པས་ཕྱག་འཚལ་བསྟོད། །བཤགས་པ་བྱ་ཞིང་། འདོད་དོན་ལ་གསོལ་བ་འདེབས་པ་ནི། བླ་མ་ཡི་དམ་མཁའ་འགྲོ་སྲུང་མའི་ཚོགས། །སྲུང་མ་དམ་ཅན་
རྒྱ་མཚོའི་ཚོགས་རྣམས་ལ། །ཐུགས་དམ་མཐུན་པའི་གཏོར་མ་འདི་བཞེས་ལ། །ཉམས་ཆགས་འགལ་འཁྲུལ་གྱུར་པ་མཐོལ་ལོ་བཤགས། །མཆོག་དང་ཐུན་མོང་དངོས་གྲུབ་སྩལ་དུ་གསོལ། །
ཞེས་བརྗོད་ནས། ཡི་གེ་བརྒྱ་པས་ལྷག་ཆད་ཁ་སྐོང་མཐར་ཐུག་ཤིས་པ་བརྗོད་པ་ནི། ཆོས་རྣམས་མ་ལུས་རོ་གཅིག་མངོན་གྱུར་ནས། །མིང་ཚིག་ཡི་གེའི་ཚོགས་དང་རབ་བྲལ་ཡང་། །བདག་བློ་ཚིམ་མཛད་རྩ་
གསུམ་ཞི་ཁྲོ་ཡི། །དགེ་ཚོགས་ལེགས་པར་སྨིན་པའི་བཀྲ་ཤིས་ཤོག །ཇི་ལྟར་བརྩམ་པའི་དགོས་དོན་བསྟན་པ་ནི། སྔོན་བྱོན་མཁས་པའི་གཞུང་བཟང་གངས་རི་ལས། །ལེགས་པར་བཤད་བའི་ངག་སྒྲིགས་ཆུ་རྒྱུན་འདི། །
དད་ལྡན་སྐྱེ་བོའི་ཞིང་སར་ལེགས་དྲངས་ནས། །ལམ་མཆོག་བསྐྱེད་རྫོགས་མྱུ་གུ་རབ་འཁྲུངས་ཏེ། །རྗེས་འཇུག་རྩོམ་པའི་ས་བོན་ལེགས་བྱས་ནས། །རྣམ་གྲོལ་དོན་གཉིས་འབྲས་བུ་རབ་སྨིན་ནས། །གུས་ལྡན་ཡིད་ཀྱི་དབུལ་བ་སེལ་ཕྱིར་

༄༅། །ཕུལ། །ཅེས་པ་འདི་ཡང་། མཆོག་གི་བླ་མར་རཏྟའི་ཞབས་པད་ལ་ངེས་པར་རང་ཡིད་ཆེས་པའི་དད་པས་སྤྱི་བོར་ལེན་པར་བྱེད་བ་པྲཛྙཱ་རསྨིས་བསྟན་པའི་སྦྱིན་བདག་ཆེན་པོ་ཆོས་ལྡན་དུ་མས་མངོན་པར་འཚོ་བར་བྱེད་པའི་གནས་
ཕོ་བྲང་ཆེན་པོ་འཕྲེང་བོ་སེངྒེ་སྒང་དུ་སྦྱར་བའོ། །

༄༅། །ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་རྒྱུན་ཁྱེར་མ་བཞུགས་སོ། །

༄༅། །དམིགས་པ་མེད་བའི་རྗེ་བཙུན་ཐུགས་རྗེ་ཆེན་པོ་དང་ལྡན་པའི་ཞབས་ལ་གུས་པ་ཆེན་པོས་ཕྱག་འཚལ་ལོ། །རྡོ་རྗེའི་མཁའ་འགྲོའི་སྒོ་ནས་སྡིག་སྒྲིབ་སྦྱང་བར་འདོད་པས། རང་ཉིད་ལྷར་གསལ་བའི་ངང་ནས། ཨམྲྀ་ཏ་དང་། སྭ་བྷཱ་ཝ
ས་མེ་ཐབ་སྟོང་བར་སྦྱངས་ལ། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ། ཧཱུྃ་ལས་ཞི་བའི་ཐབ་ཁུང་རྒྱར་ཁྲུ་གང་བ། དབུས་སུ་དབང་དུ་ཁྲུ་ཕྱེད་དང་ཁ་ཁྱེར་དང་མུ་རན་ལ་
རྡོ་རྗེའི་ཕྲེང་བས་བསྐོར་བའི་ཕྱི་རོལ་གྱི་གྲྭ་བཞི་ལ་ཟླ་ཕྱེད་རྡོ་རྗེས་མཚན་པ། ་ཁ་དོག་དཀར་ཞིང་དབྱིབས་ཟླུམ་པོ། མཚན་ཉིད་ཕུན་སུམ་ཚོགས་པ་དང་ལྡན་པར་གྱུར་པའི་ཐབ་
ཀྱི་དབུས་སུ། ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འཕྲོས་སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། ཟ་བྱེད་རྡོ་རྗེ་མཁའ་འགྲོ་སྐུ་མདོག་མཐིང་

༄༅། །ནག་ཞལ་གཅིག་ཕྱག་གཉིས་ཧཱུྃ་མཛད་ཀྱི་ཕྱག་རྒྱས་རྡོ་རྗེ་དང་དྲིལ་བུ་འཛིན་པ། ཞལ་རབ་ཏུ་གདངས་ཤིང་སྤྱན་གསུམ་དང་ལྡན་པ། ཞབས་གཉིས་བགྲད་ཅིང་སྦྲུལ་
དང་མི་གདུག་པའི་རྒྱན་གྱི་བརྒྱན་ཞིང་། སྟག་གི་ལྤགས་པའི་ཤམ་ཐབས་ཅན་ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པའི་དཔྲལ་བར་ཨཱོཾཿ མགྲིན་པར་ཨཱཿ ཐུགས་ཀར་
ཧཱུྃ་དེ་ལས་འོད་ཟེར་འཕྲོས་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཐམས་ཅད་མཁའ་འགྲོའི་རྣམ་པ་སྤྱན་དྲངས། བཛྲ་ས་མ་ཛཿ དམིགས་མེད་མཁའ་ལྟར་དག་ཅིང་ཁྱབ་པ་ཡི། །
ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། །ཐབས་དང་ཤེས་རབ་གཟུགས་བརྙན་སྐུར་སྟོན་པའི། །བཅོམ་ལྡན་ཟ་བྱེད་འཁོར་བཅས་གཤེགས་སུ་གསོལ། །ཨཱོཾ་ཨེ་ཧྱ་ཧི། བདག་
དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་འབུལ་ན། །དེ་སྲིད་བཅོམ་ལྡན་བཞུགས་སུ་གསོལ། །པདྨ་ཀ་མ་ལ་ཡེ་སྟྭཾ། ཅེས་གདན་

འབུལ་ལ་ཨརྒྷཾ་སོགས་ཀྱིས་མཆོད། ཛཿཧཱུྃ་བཾ་ཧོས་གཉིས་སུ་མེད་པར་བསྟིམ། སླར་ཡང་ཐུགས་ཀའི་ཧཱུྃ་གིས་རིགས་ལྔ་འཁོར་བཅས་སྦྱངས་མཆོད་ཅིང་། སངས་རྒྱས་ཀུན་གྱི་བུམ་པའི་དབང་། །དེ་རིང་ཁྱོད་
ལ་བསྐུར་བར་བྱ། །སངས་རྒྱས་ཀུན་ཏུ་རབ་སྒྲུབ་ཕྱིར། །བུམ་པའི་དབང་ནི་ཁྱོད་ལ་བསྐུར། །ཇི་ལྟར་བལྟམས་པ་ཙམ་གྱིས་ནི། །དེ་བཞིན་གཤེགས་ཀུན་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། །དེ་ནི་བདག་གིས་ཁྲུས་བགྱི་འོ། །ཨཱོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་དབང་བསྐུར་དྲི་མ་དག་ཆུའི་ལྷག་མ་ཡར་ལུད་པ་ལས་མི་བསྐྱོད་རྒྱུ
པས་དབུ་བརྒྱན་པར་གྱུར། རང་གི་རྐང་མཐིལ་གཉིས་སུ་རླུང་གི་དཀྱིལ་འཁོར་གྱིས་ལྟེ་བར་གཏུམ་མོ་ཡེ་ཤེས་ཀྱི་མེ་སྦར་བས། སྙིང་ཀར་སྡིག་པའི་ས་བོན་ཀཾ་ནག་པོའི་རྣམ་པ་ལ་
ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་འདུས་པས། ལྟེ་བར་གཏུམ་མོ་ཡེ་ཤེས་ཀྱི་མེ་འབར་བའི་འོད་ཀྱིས་སྙིང་ཁའི་ཀཾ་དེད་ནས། སྣ་སྒོ་ནས་འཐོན། སྡིག་པ་ར་ཅན་གྱི་

༄༅། །རྣམ་པར་གྱུར། ཏིལ་གྱི་ཕུང་པོ་ལ་ཐིམ་པར་བསམས་ལ་ཨཱོཾ་ཨཱཿཧཱུྃཿ གིས་བདུད་རྩིར་གྱུར་བར་དམིགས་ཤིང་། ཨཱོཾ་བཛྲ་ཌཱཀྐི་ཁ་ཁ་ཁྷི་ཁྷི༔ མ་མ་སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱ་ཧཱ།
བདག་ཅག་དཔོན་སློབ་འཁོར་དང་བཅས་པའི་སྡིག་སྒྲིབ་ནད་གདོན་བཀྲ་མི་ཤིས་པ་བྱུང་བ་དང་སྐལ་བ་ངན་པ་དང་ཐར་པ་དང་ཐམས་ཅད་མཁྱེན་པ་བསྒྲུབ་པ་ལ་བར་དུ་གཅོད་པ་ཐམས་ཅད་ཤནྟིཾ་
ཀུ་རུ་ཡེ་སྭཱ་ཧཱ། བཛྲ་ཌ་ཀི་ས་པ་རི་ཝཱ་ར་ཨརྒྷཾ་སོགས་ཀྱིས་མཆོད་ཅིང་། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁའ་ཆེན་པོ། །རྡོ་རྗེ་གསུང་མཆོག་དཀྱིལ་འཁོར་གསུམ། །
རྡོ་རྗེ་མཁའ་འགྲོ་ཕྱག་འཚལ་བསྟོད། །ཅེས་ཡི་གེ་བརྒྱ་བས་ལྷག་ཆད་ཁ་བསྐང་ཞིང་། མ་འབྱོར་པ་དང་ཉམས་པ་དང་སོགས་བརྗོད་བས་བཤགས་ཤིང་ཞེས་འདོད་དོན་ལ་གསོལ་བ་བཏབ་ཅིང་། ཨཱོཾཿ ཁྱེད་ཀྱི་སེམས་ཅན་དོན་
སོགས་ནས་ཡོཾ་བཛྲ་མུཿ ཞེས་ཡེ་ཤེས་བ་གཤེགས་ཤིང་དམ་ཚིག་པ་རང་ལ་བསྡུ། རྗེས་མི་དམིགས་པའི་རྒྱས་གདབས་ཤིང་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བའོ། །དེ་ལྟར་རྒྱུན་གྱི་རྣལ་འབྱོར་ལ་བརྟེན་པའི་ཟ་བྱེད་རྡོ་རྗེ་མཁའ་འགྲོའི་སྦྱིན་བསྲེག་འདི་ཡང་རང་

གཞན་ཀུན་ལ་ཕན་པའི་ཕྱིར་དུ་པྲཛྙ་རསྨིས་ལེགས་པར་སྦྱར་བའོ། དགེའོ། །

༄༅། །ཉལ་དམིགས་ལུས་སྦྱིན་ཟབ་མོ་བཞུགས་སོ།།

༄༅། །བདག་དེང་ནས་གཟུང་ཏེ་བྱང་ཆུབ་མ་ཐོབ་ཀྱི་བར་དུ་རྣམ་རྟོག་ལ་ཆོས་སྐུ་བལྟ་བར་བགྱིའོ། །བར་ཆད་ལ་དངོས་གྲུབ་དུ་བལྟ་བར་བགྱིའོ། །སྐྱོན་ལ་ཡོན་ཏན་དུ་བལྟ་བར་བགྱིའོ། །
ཅི་ཤར་ལ་དགག་བསྒྲུབ་མེད་པར་བགྱིའོ། །ཞེས་ལན་གསུམ་བརྗོད་དེ། རང་གི་སྤྱི་གཙུག་ཏུ་རྩ་བའི་བླ་མ་ཡུམ་ཕག་མོ་གནག་ཅིང་ལྷུ་ཚིགས་ཐུང་བ་ཁྲོ་མོའི་ཆ་བྱད་ཅན་ཤིན་ཏུ་གཏུམ་ཞིང་རྔམ་པ། སྤྱི་
གཙུག་ན་ཕག་ཞལ་ནམ་མཁའི་མཐོངས་སུ་ངུར་བ། ཕྱག་གཡས་གྲི་གུག་ནམ་མཁར་འཕྱར་ཞིང་། གཡོན་པས་ཐོད་ཁྲག་ཞལ་དུ་གསོལ་བ། ཞབས་གཡས་ཀྱི་རྟིང་པ་གསང་
བའི་གནས་ལ་གཏད་པ། ལ་ལར་རྐྱེན་ངན་ལ་ཟེར། གཡོན་རྟོག་མེད་རོའི་སྙིང་གར་བརྡིབ་པ། ཁ་ཊྭཾ་ག་མཆན་ཁུང་གཡོན་ན་འཆང་བ། དུར་ཁྲོད་ཀྱི་ཆས་བརྒྱད་བརྒྱན་པར་དམིགས་
ལ་དེའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བརྒྱུད་པའི་བླ་མ་ཐམས་ཅད་སྤྱན་དྲངས་ཛཿཧཱུྃ་བཾ་ཧོ་ས་གཉིས་སུ་མེད་པར་བསྟིམ། ཨེ་མ་ཧོབླ་མ་རིན་པོ་ཆེ། འགྲོ་བ་སྐྱོབ་པའི་དོན་

༄༅། བརྩོན་པ། །བག་ཆགས་མ་རིག་འཁྲུལ་པའི་སེམས། །རྣམ་རྟོག་འཁྲུལ་པའི་དབང་དུ་སོང་། །ད་ནི་གུ་རུའི་བྱིན་རླབས་ཀྱིས། །འཁོར་བ་སྡུག་བསྔལ་ཐམས་
ཅད་དང་། །ཡ་ང་འཇིགས་སྐྲག་དགྲ་འདྲེ་བདུད། །ན་ཚ་ཉོན་མོངས་བདག་འཛིན་དང་། །གཉིས་འཛིན་རྟོག་པ་ཐམས་ཅད་ཀུན། །ལམ་དུ་ལོངས་པར་བྱིན་གྱིས་རློབས། །
ཕཊཿ ཨཱོཾ་ཨཱཿཧཱུྃ་སརྦ་པཱུ་ཛ་ཧཱུྃ། ཕངས་ཤིང་བརྩེ་བའི་དངོས་པོ་ཐམས་ཅད་ཕུལ་བར་བསམ། ཕཊ མ་ཧཱ་མཾ་ས་པཱུ་ཛ་ཧོ༔ བདག་ལུས་ལྟོས་པ་མེད་པར་ཕུལ་བར་བསམ། ཕཊ༔ མ་ཧཱ་༔
ཙིཏྟ་པཱུ་ཛ་ཧོཿ འདི་བྱ་འདི་བྱེད་ཀྱི་རྣམ་རྟོག་ཚོགས་དང་བཅས་པ་ཐམས་ཅད་ཕུལ་བར་བསམ། ཕཊ༔ ཅེས་བླ་མ་རྡོ་རྗེ་རྣལ་འབྱོར་མ་དེ་ཉིད་ནམ་མཁའ་ལ་འཇའ་ཡལ་བ་བཞིན་མི་དམིགས་
པའི་ངང་ལ་མཉམ་པར་དལ་ཅིག་བཞག་ནས། ཕཊཿ ཀྱེ་ཧོཿ མ་རིག་འཁྲུལ་པའི་སེམས་ཅན་རྣམས། །བདག་ཏུ་གཟུང་བའི་འཁོར་བ་སྟེ། །ང་ཡིས་བདག་འཛིན་གནས་དེར་སྟོང་། །

ལན་ཆགས་འདེད་ཅིང་གནོད་པའི་བགེགས། །ནད་དང་དགྲ་ཡི་རྐྱེན་རྣམས་ཀུན། །དོ་ནུབ་ལན་ཆགས་ཐམས་ཅད་ལོངས། །བདག་འཛིན་མེད་པར་སྦྱིན་པར་བྱ། །ཕཊ༔ ཅེས་རང་གི་
ལུས་མི་རོ་བཞིན་བསྒྱུར་བར་བསམ་ལ། ཡིད་ཀྱི་རྣམ་ཤེས་སྙིང་ག་ན་འོད་མཐེ་བོང་ཙམ་ཞིག་ཡོད་པ་དེ་རྒྱངས་ཏེ་ཐོན་པ་ལས། ཕཊཿ ཅེས་བས། རིག་པ་རྡོ་རྗེ་རྣལ་འབྱོར་མ་ཕྱག་གཡས་
རལ་གྲི་འཛིན་པ་གཅིག་ཏུ་གྱུར་ཏེ། ཕཊ༔ ཅེས་རང་གི་ལུས་དེ་ཉིད་ཚལ་པ་དུ་མར་བཤགས་ཏེ་འཇིགས་ཤིང་སྐྱི་གཡའ་བའི་གནས་སམ་རང་གི་ཡུལ་ཕྱོགས་དེ་ཐམས་ཅད་ཤ་དང་ཁྲག་དང་
རྐང་དང་ཚིལ་འུ། ཀླད་པ་རུས་པའི་ཕུང་པོས་ཆིལ་གྱིས་བཀང་སྟེ། ཨཱོཾ་ཨཱཿཧཱུྃ་ཞེས་པ་གསུམ་གྱི་བྱིན་གྱིས་བརླབས་ནས། ཕཊཿ བདག་ལ་གནོད་ཅིང་འཚེ་བར་བྱེད་པའི་ཕོ་གདོན་རྒྱལ་པོ།
མོ་གདོན་སྲིན་མོ། གྲི་བོ་གྲི་མོ། སྔར་འདྲེ་རྙིང་པ། ད་འདྲེ་སོ་མ། ལམ་འདྲེ་འཁྱར་པོ། ཟ་འདྲེ་ཤི་བཤེད། གཞན་ཡང་དང་པོ་ནད་ཀྱི་སྣ་འདྲེན་པ། བར་དུ་ནད་ཀྱི་ཚང་

༄༅། །བཅའ་བ། ཐ་མར་ནད་ཀྱིས་མི་ཕན་དུ་འཇུག་པར་བྱེད་པའི་འབྱུང་པོ་མི་དང་མི་མ་ཡིན་པ་ཐམས་ཅད་འདིར་འདུས་ཤིག ཁྲོམ་ཆེན་པོ་ཚོགས་པ་བཞིན་ཡོད་པ་རྣམས་ཀྱི་བདག་
ལུས་ཤ་ཁྲག་གི་ཕུང་བོ་ཧཾ་བཞིན་དུ་ཟོས་པར་བསམ་ཞིང་། བདག་འཛིན་མེད་པར་ལིངས་ཏེ་བྱིན་ནོ། །ཕཊཿ ཅེས་བས། རིག་པ་རྡོ་རྗེ་རྣལ་འབྱོར་མ་ཡང་ནམ་མཁའ་ལ་སྤྲིན་དེང་པ་
ལྟར་ཐིམ་སྟེ། ཅི་ཡང་ཡིད་ལ་མི་བྱེད་པའི་ངང་ལ་མཉམ་པར་བཞག་ཅིང་། སྦྱིན་པ་རྒྱ་ཆེན་གྱུར་པ་སོགས་དང་། དགེ་བ་འདི་ཡི་སྐྱེ་བོ་སོགས་བརྗོད། ཉམས་ལེན་འདི་ནི་གཅོད་གསང་བ་རྨད་བྱུང་ལས་
པྲཛྙཱ་རསྨིས་མདོར་བསྡུས་ཏེ་སྦྱར་བའོ། །འདི་ནི་ཟ་ཧོར་ཆོས་ཀྱི་རྒྱལ་པོ་ག་དུང་དྲི་མ་མེད་པ་ལས་ལེགས་པར་འཁྲུངས་པ་ས་སྐྱོང་མི་དབང་སྟོབས་ཀྱི་རྒྱལ་པོའི་རྒྱུན་གྱི་ཐུགས་དམ་དུ་གཞང་བ་དགེའོ། །དགེའོ །དགེའོ །

༄༅།    །དགའ་སྟོན་བདུད་རྩིའི་ཉེར་མཆོད་བཞུགས་སོ།།

༄༅། །དཔའ་བོ་ཌཱཀྐི་མཉེས་བྱེད་དགའ་སྟོན་བདུད་རྩིའི་ཉེར་མཆོད་ནི། དམ་རྫས་བཏུང་བའི་སྣོད་མཚན་དང་ལྡན་པའི་ཀ་པཱ་ལར་མོས་པའི་ནང་དུ། བཅུད་ལྡན་གྱི་བཏུང་བ་བླུགས་པ་ལག་པ་གཡོན་དུ་
བླངས་ནས། ཨཱོཾ་ཨཱཿཧཱུྃ་སརྦ་པཉྩ་ཨ་མྲྀཏ་ཧཱུྃ་ཧྲི་ཞེས་ལན་གསུམ་བརྗོད་པས་བདུད་རྩི་ར་མོས་ཏེ། རང་ལུས་ལྷར་གསལ་བའི་ངང་ནས། ཧཱུྃ༔ མཚན་ལྡན་ཟུང་འཇུག་ཀ་པཱ་ལ། །
ཀ་ནི་གང་དུ་མི་གནས་ཤིང་། །པ་ནི་མ་སྐྱེས་སྐྱེ་བ་མེད། །ལ་ནི་བློ་འདས་ཡིད་དང་བྲལ། །ཤེས་རབ་གཡོན་གྱི་ལག་དབུས་སུ། །ཐབས་ལྡན་གཡས་ཀྱི་སྦྱོར་བ་ཡིས། །
ཐ་མལ་ཡུལ་གྱི་ཀུན་རྟོག་འཆིང་། །འདོད་ཡོན་སྒྱུ་མའི་ལང་ཚོ་ཡིས། །གསལ་སྟོང་ལྷ་ཡི་རོལ་པར་ཤར། །དབྱིངས་ལས་མ་གཡོས་ཐིག་ལེའི་ངང་། །རང་རིག་ངོ་བོ་མ་བཅོས་པ། །གསལ་

༄༅། །ལ་མ་འདྲེས་འཇའ་ཚོན་ལྟར། །སྣང་ལ་མ་གྲུབ་ཡེ་ཤེས་སྐུ། །གཅིག་ཏུ་མ་ངེས་ཅིར་ཡང་སྣང་། །རིག་པ་འགྱུར་མེད་རྩ་གསུམ་ལྷ། །ཐུགས་རྗེས་སྨོན་ལམ་སྤྲུལ་པའི་སྐུ། །
སྐུ་གསུམ་དབྱེར་མེད་པདྨ་འབྱུང་། །འཁོར་དུ་རིག་འཛིན་ཚོགས་ཀྱིས་བསྐོར། །མཛེས་པའི་འོད་ཕུང་དཀྱིལ་འཁོར་དབུས། །སྣ་ཚོགས་པད་ཉིའི་གདན་ལ་བཞུགས། །ཕྱི་ནང་
གསང་བ་གཉིས་མེད་མཆོག །ཟག་མེད་ཡེ་ཤེས་བདུད་རྩིའི་རྒྱུན། །ལྷན་སྐྱེས་བདེ་བའི་རོས་གང་བའི། །འོད་འཕྲོས་ཁོང་པའི་རྩ་ཁམས་གང་། །ལུས་གནས་མཁའ་འགྲོ་བདེ་
བས་ཚིམ། །བུང་བའི་ཚང་ལྟར་སྔགས་སྒྲ་སྒྲོག །ཡིག་གསུམ་སྔགས་ཀྱི་བྱིན་རླབས་པས། །ལན་གསུམ་དཀྲུགས་པའི་བདུད་རྩི་འདི། །བླ་མེད་མཆོད་པ་ཆེན་པོར་བཞེས། །
སྒྱུ མཁྱེན་ལྡན་ཐུགས་རྗེའི་སྤྱན་གྱིས་གཟིགས། །བདག་དང་རྗེས་འཇུག་ཐུགས་རྗེས་ཟུངས། །དབང་བསྐུར་བྱིན་བརླབས་དངོས་གྲུབ་སྩོལ། །ཨ་ལ་ལ་སྟེ་དགྱེས་པར་མཛོད། །

ཨེ་མ་ཧོ་སྟེ་དགྱེས་པར་རོལ། །ཨ་ཧོ་མ་ཧ་སུ་ཁ་ཧོ། །ཞེས་འདི་མི་དབང་ཆོས་ཀྱི་རྗེས། །ལན་མང་བཀའ་ཡི་རབ་བསྐུལ་ནས།།མང་ཐོས་དྲང་སྲོང་རྒན་པོ་དེས། །རྩེ་དགའི་གཏམ་བཞིན་སྤེལ་བའོ།

༄༅།    །བཟའ་བཏུང་ཚོགས་མཆོད་འདོད་ཡོན་ལམ་འཁྱེར་ཞེས་བྱ་བ་བཞུགས།

༄༅། །རྩ་བ་གསུམ་གྱི་ལྷ་ལ་ཕྱག་འཚལ་ལོ། །ཚོགས་བྱིན་གྱིས་བརླབས་པ་ནི། ཧཱུྃ་ཧཱུྃ༔ རང་བཞིན་ལྷུན་གྱི་གྲུབ་པ་ལྷ་ཡི་སྐུ། །ཕུང་པོ་ཁམས་དང་སྐྱེ་མཆེད་གདན་གསུམ་ལྷ། །
ལག་གཉིས་སོར་མོ་དཔའ་བོ་རྣལ་འབྱོར་མ། །འགུལ་སྐྱོད་ཐམས་ཅད་གཉིས་སྦྱོར་བདེ་བ་སྟེ། །ཡུམ་གྱི་བྷ་ག་བདེ་ཆེན་ཀློང་ཡངས་སུ། །ཡབ་ཀྱི་རྡོ་རྗེ་གཉིས་མེད་བྱང་
ཆུབ་སེམས། །སྙོམས་པར་ཞུགས་པས་བྱང་སེམས་རྒྱུན་བབ་པས། །ཡེ་ཤེས་ལྔ་ཡི་འོད་ཟེར་རྣམ་པར་འཕྲོས། །ཚོགས་རྫས་འདོད་ཡོན་རྣམ་ལྔར་བྱིན་གྱིས་བརླབ། །ཨཱོཾ་ཨཱཿ
ཧཱུྃ་གི་ཟག་མེད་བདུད་རྩིར་གྱུར། །སྤྱན་འདྲེན་པ་ནི། དོན་དམ་སྐྱེ་བ་མེད་པའི་མཁའ་དབྱིངས་ལས། །འབྲས་བུ་ཡོན་ཏན་རྫོགས་པའི་སྐུར་སྣང་བ། །ཆོས་ཉིད་མ་འགགས་གསལ་
བའི་སྒོ་ཕྱེ་ལས། །རང་བཞིན་ལྷུན་གྲུབ་ཐུགས་རྗེའི་དབང་གི་གཤེགས། །བཛྲ་ས་མ་ཡ་ཛཿ ཆོས་ཉིད་བདེ་བ་ཆེན་པོའི་ཀློང་ཡངས་སུ། །རིག་རྩལ་ལྷུན་གྲུབ་ཞི་དང་ཁྲོ་བོའི་ལྷ། །

༄༅། །ཐུགས་རྗེ་འགྱུར་མེད་སྣ་ཚོགས་སྤྲུལ་པའི་སྐུ། །འདུ་འབྲལ་མེད་པ་བརྟན་པར་བཞུགས་སུ་གསོལ། །ཏིཥྛ་ལྷན། བཞུགས་སུ་གསོལ་ནས་མཆོད་པ་འབུལ་བ་ནི། ཧཱུྃཿ སྟོང་
གསུམ་བྷནྡྷའི་སྣོད་ནང་ཡངས་པ་རུ། །ཏིང་འཛིན་བྱིན་རླབས་རྨད་བྱུང་ཟག་མེད་རྫས། །མཆོད་ཡོན་མེ་ཏོག་བདུག་སྤོས་སྣང་གསལ་དང་། །དྲི་ཆབ་ཞལ་ཟས་རོལ་མོ་རྣམས་ཀྱི་
མཆོད༑ ༑སྒྲུབ་པའི་རྫས་མཆོག་བདུད་རྩི་ཨ་མྲྀ་ཏ། །བྱང་ཆུབ་སེམས་དང་མཾ་ས་རཀྟ་ཟིལ། །དྲི་ཆེན་དྲི་ཆུ་གུར་ཀུམ་བདུད་རྩི་ལྔ། །གཉིས་མེད་སྦྱར་བའི་ཚོགས་རྫས་བྷ་ལིང་
གཏོར། །བླ་མ་ཡི་དམ་མཁའ་འགྲོ་ཆོས་སྐྱོང་དང་། །གཏེར་བདག་དམ་ཅན་འཁོར་བཅས་ཐུགས་དམ་བསྐང་། །གླུ་རུ་དེ་ཝ་ཌཱཀྐི་ནི་དྷརྨ་པཱ་ལ་ག་ན་ཙཀྲ་པཱུ་ཛ་ཁ་ཁ་ཁཱ་ཧི་ཁཱ་ཧི།
གསུམ་མ་མ་བདུན་གྱིས་འབུལ། བར་འདིར་ཡི་གེ་བརྒྱ་པ་ཡང་བཟླས་ཤིང་། བདག་ནི་འཁོར་བ་ཐོག་མ་མེད་པ་ནས། །མ་རིག་དབང་གིས་མི་དགེ་བཅུ་ཉིད་དང་། །མཚམས་མེད་ལྔ་དང་

དེ་དང་ཉེ་བ་ལྔ། །རྩ་བ་ཡན་ལག་དམ་ཚིག་ཉམས་ཆགས་རྣམས། །བྱང་ཞིང་མཐོལ་ཞིང་བཤགས་ནས་གསུངས་ཀྱང་ཆོག་དག་ནས་ཚངས་པར་བསྩལ་དུ་གསོལ། །ལྷག་མ་ནི། ཧཱུྃཿ དམ་ཚིག་
ལྷག་མ་ཁ་ཆུའི་འོད་ཟེར་འཕྲོས། །ཀུན་ཏུ་བཟང་པོའི་མཆོད་སྤྲིན་ཨ་མྲྀ་ཏ། །ཤ་ཁྲག་བདུད་རྩི་ལྷག་མའི་ལོངས་སྤྱོད་འདི། །བཀའ་ཉན་དབང་ཕྱུག་མ་སྲིང་འབར་མ་དང་། །
སྤོར་མ་ས་བདག་ཕོ་ཉ་དྲུག་ཅུ་བཞི། །ལས་ཀྱི་མཁའ་འགྲོ་འཁོར་བཅས་ཐུགས་དམ་བསྐང་། །གྷ་ན་ཙཀྲ་ཨུཙྪིཥྚ་བྷ་ལིནྟ་ཁཱ་ཧིཿ འཕྲིན་ལས་བཅོལ་བ་ནི། ཧཱུྃཿ རྩ་གསུམ་དཀྱིལ་འཁོར་ལྷ་
ཚོགས་ཐུགས་རྗེ་ཡིས། །རྩེ་གཅིག་སྒྲུབ་པ་པོ་ཡི་གྲོགས་མཛོད་ལ། །བར་ཆད་བྱེད་པའི་དགྲ་བགེགས་རྡུལ་དུ་རློག །གྲུབ་པའི་འབྲས་བུ་དུས་འདིར་བསྩལ་དུ་གསོལ། །
རྗེས་སུ་རྫོགས་རིམ་ཆེན་པོར་བསྔོ་བ་ནི། ཇི་ལྟར་སྣང་བ་ཀུན་བཟང་བདེ་ཆེན་གནས། །ཡོད་མེད་རྟག་ཆད་མཚན་མའི་ཚིག་ལས་འདས། །ཕྱི་ནང་སྣོད་བཅུད་གཉིས་མེད་ཆོས་ཀྱི་སྐུ། །ང་དང་

༄༅། །བདག་གི་ངོ་བོར་ཉིད་མཉམ་པས། །མཐོ་རིས་ངན་སོང་རྒྱུ་འབྲས་རྣམ་གཉིས་པོ། །གཉིས་མེད་བདེ་ཆེན་ཀློང་དུ་མཐར་ཕྱིན་ཤོག །ཅེས་པའི་ཚོགས་མཆོད་རྒྱུན་འཁྱེར་ཚིག་
ཉུང་བ་མ་ཚང་བ་མེད་པར་བསྟན་པ་འདི་ཡང་། ཡོ་ག་གསུམ་གྱི་ལམ་གྱི་རིམ་པ་གསལ་བར་བཤད་པ། དྲི་མ་མེད་པ་བཤགས་པའི་རྒྱུད་ལས་ལེགས་པར་བསྡུས་པ་འདི་ཡང་། སྡེ་བ་ཆོས་ཀྱི་རྗེས་གསུང་སྣང་བས་བསྐུལ་བ་ལས། པྲཛྙཱ་རསྨིས་ཉེ་བར་སྦྱར་བའོ། །དགེའོ། །

༄༅།    །ཐེག་ཆེན་སེམས་བསྐྱེད་རྒྱལ་སྲས་ལམ་འཇུག་ཅེས་པ་ཟབ་མོ་ལྟ་བའི་ལུགས་སོ། །

༄༅། །ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་ཐེག་པ་ཆེན་པོའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་པར་འདོད་པས། ཚོགས་གསོག་པར་བྱེད་པ་མཆོད་པའི་ཡོ་བྱད་ཅི་
འབྱོར་བཤམས་ལ། མདུན་གྱི་ནམ་མཁར་དཀོན་མཆོག་རིན་པོ་ཆེ་རྣམ་པ་གསུམ་གྱིས་གཙོ་མཛད། རྒྱལ་བ་སྲས་དང་བཅས་པ་རྣམས་མངོན་གསུམ་དུ་སྤྲིན་ཕུང་ལྟར་ཐིབས་སེ་བཞུགས་པར་དམིགས་
ནས། མ་ལུས་སེམས་ཅན་ཀུན་གྱི་མགོན་གྱུར་ཅིང་། །བདུད་སྡེ་དཔུང་བཅས་མི་ཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་
གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་པ། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །ཁྱེད་བཞེད་འགྲོ་དོན་མཛད་

༄༅། །དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། །མཐས་ཡས་སེམས་ཅན་ཚོགས་རྣམས་བསྒྲལ་བྱའི་
ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །སརྦ་བུདྡྷ་བོ་དྷི་ས་ཏྭ་ས་པ་རི་ཝཱ་ར་བཛྲ་ས་མཱ་ཡ་ཛཛ༔ པདྨ་ཀ་མ་ལཱ་ཡེ་སྟཾ༔ ཨརྒྷཾ་ནས་ཤཔྟའི་བར་གྱིས་མཆོད། དེ་ནས་མེ་ཏོག་
གདུག་པ་མར་མེ་དང། །དྲི་དང་ལྷ་བཤོས་ཉིད་དང་ནི། །ན་བཟའ་དངནི་རྒྱན་དང་གདུགས། །གར་དང་རོལ་མོ་གླུ་དབྱངས་ནི། །ཡིད་འོང་སངས་རྒྱས་སྤྱོད་ཡུལ་དག །ནམ་མཁའ་མཐའ་དག་ཀུན་
ཁེངས་པ། །སངས་རྒྱས་རྣམས་ཀྱི་སྤྱན་སྔར་ནི། །བློས་སྤྲུལ་ནས་ནི་བདག་འབུལ་ལོ། །ཇི་ལྟར་འཇམ་དབྱངས་ལ་སོགས་པས། །རྒྱལ་བ་རྣམས་ལ་མཆོད་མཛད་པ། །དེ་བཞིན་
བདག་གིས་དེ་བཞིན་གཤེགས། །མགོན་པོ་སྲས་དང་བཅས་རྣམས་མཆོད། །ཅེས་དངོས་སུ་བཤམས་དང་ཡིད་ཀྱི་སྤྲུལ་ནས་མཆོད་བར་བྱའོ། །དེ་ནས་ཡན་ལག་བདུན་པ་འབུལ་བ་ནི། དུས་གསུམ་བཞུགས་

པའི་སངས་རྒྱས་རྣམས། །ཆོས་དང་ཚོགས་ཀྱི་ཚོགས་བཅས་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་ནས་ནི་བདག་ཕྱག་འཚལ། །ཞེས་པ་གསུམ་གྱི་རྗེས་སུ། རྒྱལ་དང་རྒྱལ་
སྲས་རྣམས་ལ་བདག་གིས་ནི། །བདག་གི་ལུས་ཀུན་རྣམ་པ་ཀུན་ཏུ་འབུལ། །སེམས་དཔའ་མཆོག་རྣམས་བདག་ནི་ཡོངས་བཞེས་ཤིག །གུས་པས་ཁྱེད་ཀྱི་འབངས་སུ་མཆི་བར་གྱི། །
ཚེ་རབས་འདི་འམ་གཞན་དག་ལ། །བདག་གི་མ་འཚལ་སྡིག་བགྱིས་པར། །བགྱིད་དུ་བསྩལ་བ་ཉིད་དང་ནི། །གཏི་མུག་འཁྲུལ་པས་བདག་ནོན་ཏེ། །རྗེས་སུ་ཡི་རང་གང་བགྱིས་པ། །
དེ་ནི་འགྱོད་པས་ཤིན་ཏུ་ཡང་། །འགྱོད་པར་བགྱིས་ཏེ་མཐོལ་བཤགས་ཀྱིས། །འདྲེན་པ་རྣམས་ཀྱི་ཉེས་པ་ལ། །ཉེས་པར་ལགས་པས་གཟུང་དུ་གསོལ། །འདི་ནི་བཟང་
པོམ་ལགས་པས། །མགོན་པོ་སླན་ཆད་བདག་མི་བགྱིད། །ཉེས་པ་ཐམས་ཅད་བཤགས་བྱས་ནམ། །ཟག་བཅས་ཟག་པ་མེད་པ་ཡི། །དགེ་ལ་དགའ་བས་ཡི་རང་ངོ་། །

༄༅། །ཆོས་ཀྱི་འཁོར་ལོ་བསྐོར་སླད་དུ། །སངས་རྒྱས་རྣམས་ལ་བདག་བསྐུལ་ལོ། །རྒྱལ་བ་མྱ་ངན་འདའ་བཞེད་རྣམས། །བསྐལ་པ་མཐའ་ཡས་བཞུགས་སུ་གསོལ། །
བདག་གི་དགེ་ཀུན་བལྟོས་མེད་པར། །རྫོགས་པའི་བྱང་ཆུབ་ཏུ་བསྔོ་འོ། །ཞེས་ཡན་ལག་བདུན་པ་ཕུལ་ཏེ། སྐྱབས་སུ་འགྲོ་ཞིང་སེམས་བསྐྱེད་པ་ནི། རྐང་བ་དང་སྦུས་མོའི་ལྷ་ང་ས་ལ་བཙུགས་ཤིང་ཐལ་མོ་སྦྱར་ཏེ། འཇིག་
རྟེན་དག་གི་ཕྱོགས་ཀུན་ན། །དེ་བཞིན་གཤེགས་པ་གང་བཞུགས་དང་། །བྱང་ཆུབ་སེམས་དཔའི་ཚོགས་བཅས་རྣམས། །དེ་དག་བདག་ལ་དགོངས་སུ་གསོལ། །བྱང་ཆུབ་སྙིང་༔
པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་བཞིན་སྐྱབས་སུ་མཆི། །ཇི་ལྟར་སྔོན་གྱི་བདེ་གཤེགས་ཀྱིས། །
བྱང་ཆུབ་ཐུགས་ནི་བསྐྱེད་པ་དང་། །བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱིས་ཤིང་། །

དེ་བཞིན་དུ་ནི་བསླབ་པ་ལ། །རིམ་པ་བཞིན་དུ་སློབ་པར་བགྱི། །ཞེས་པ་ལན་གསུམ་གྱི་མཐར། སེམས་གཟེངས་བཏོད་པ་ནི། དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་
པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །བདག་གིས་དེ་རིང་སྐྱོབ་པ་ཐམས་ཅད་ཀྱི། །སྤྱན་སྔར་འགྲོ་ལ་བདེར་གཤེགས་ཉིད་
དང་ནི། །བར་དུ་བདེ་ལ་མགྲོན་དུ་བོས་ཟིན་གྱིས། །ལྷ་དང་ལྷ་མིན་ལ་སོགས་དགའ་བར་གྱིས། །ཞེས་བརྗོད་ཅིང་མཐར་སྨོན་ལམ་གདབ་པ་ནི། ཕྱོགས་བཅུ་ནམ་མཁའི་མཐས་
གཏུགས་པས། །སེམས་ཅན་ཀུན་དོན་བསྒྲུབ་པའི་ཕྱིར། །ཇི་ལྟར་འཇམ་དབྱངས་སྤྱོད་མཛད་པ། །བདག་གི་སྤྱོད་པའང་དེ་འདྲར་ཤོག །ཇི་སྲིད་ནམ་མཁའ་གནས་པ་དང་། །
འགྲོ་བ་དེ་ཉིད་གནས་ཀྱི་བར། །ཇི་སྲིད་འཁོར་བའི་སྡུག་བསྔལ་ནི། །འཇོམས་པས་བདག་ཀྱང་གནས་པར་ཤོག །བསོད་ནམས་འདི་ཡིས་ཐམས་ཅད་གཟིགས་པ་ཉིད། །ཐོབ་ནས་

༄༅། །ཉེས་པའི་དགྲ་རྣམས་ཕམ་བྱས་ཏེ། །སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། །སྲིད་པའི་མཚོ་ལས་འགྲོ་བ་སྒྲོལ་བར་ཤོག །ཅེས་བརྗོད་ཅིང་བཟང་པོ་སྤྱོད་པའི་སྨོན་ལམ་སོགས་ཀྱང་བྱའོ། །དེ་ནས་
བྱང་ཆུབ་སེམས་དཔའི་བསླབ་བྱ་མཐའ་དག་ལ་བསླབ་པར་བྱ་སྟེ། དེ་ཡང་མདོར་བསྡུ་ན་བདག་གི་བདེ་ལེགས་ཐམས་ཅད་གཞན་ལ་སྟེར་བ་དང་། གཞན་གྱི་སྡུག་བསྔལ་རང་གིས་དང་དུ་ལེན་ནུས་ཤིང་། དེ་ཡང་ཚེ་འདི་ལ་འཇིག་རྟེན་ཆོས་བརྒྱད་ཀྱིས་ཀུན་
ནས་མ་དཀྲིས་བའི་བལྟོས་མེད་ཀྱི་ངང་ནས། སྦྱིན་སོགས་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞི་ལ་སློབ་པ་རྣམས་སོ། །ཕན་ཡོན་ནི། བྱང་ཆུབ་སེམས་སྐྱེད་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་
ཀྱང་། །བདེར་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །ཞེས་དང་། གལ་ཏེ་འདི་ལ་གཟུགས་མཆིས་ན། །ནམ་མཁའི་ཁམས་ཀྱང་སྣོད་དུ་ཆུང་། །རྒྱ་མཚོ་ཆེན་པོ་ཆུ་ཡི་གཏེར། །ཕུལ་གྱི་
གཞལ་བར་ག་ལ་ཡང་། །ཞེས་སོགས་རྒྱས་པར་གསུངས་ཤིང་བྱང་སའི་གནས་མཐའ་དག་ལ་མཁྱེན་པར་མཛད་པ་ཁོ་ནའོ། །མི་དབང་ས་སྐྱོང་བློ་གྲོས་སྟོབས་རྒྱལ་གྱི། །བཀའ་ཡི་ཉེ་བར་བསྐུལ་བར་གྱུར་པ་ལས། །སྔོན་གྱི་ལོ་པཎ་བརྒྱུད་མར་བྱོན་

པའི་ས། །ཤར་རིའི་འདབས་ཡངས་སོལ་ནག་ཐང་ཆེན་ལས། །ཆེས་མཐོ་ལྷུན་གྲུབ་རྒྱལ་ཐོབ་ལྷ་རྩེའི་སྤོར། །དུས་མཐའི་སྔགས་པ་ལེ་ལོའི་དབང་གྱུར་པ། །ཅི་ཡང་མི་ཤེས་མི་བསྒྲུབ་ཀུ་ས་ལི། །པྲཛྙཱ་རསྨི་ཞེས་བྱས་གུས་ཕུལ་བས། །ཐུགས་ཀྱི་གེ་
སར་དབུས་སུ་བསྟིམ་པར་མཛོད། །དགེའོ། །དགེའོ། །དགེའོ། །

༄༅། །སྨན་མཆོད་ནི།

༄༅། །སྟོན་པ་ཀུན་བཟང་རྒྱལ་ཚབ་རིགས་ལྔ་མཆོག །དགའ་རབ་ལ་སོགས་བརྡ་བརྒྱུད་རིག་འཛིན་རྣམས། །གྲགས་ཆེན་གསལ་བའི་སྟོན་པ་བཅུ་གཉིས་ལ། །སྨན་མཆོག་
འབུལ་ལོ་མཆོག་ཐུན་དངོས་གྲུབ་སྩོལ། །སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །རིགས་གསུམ་སེམས་དཔའ་ལུང་བསྟན་རྡོ་རྗེ་དང་། །ཨུ་པ་རཱ་ཛ་འབྱོར་པའི་དབང་པོ་སོགས། །རོ་
ལངས་བདེ་བ་རྡོ་རྗེ་བཞད་རྩལ་ལ། །སྨན་མཆོག་འབུལ་ལོ་མཆོག་ཐུན་དངོས་གྲུབ་སྩོལ། །སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །དམ་པའི་རིགས་ཅན་ལྔ་དང་རྒྱལ་པོ་ཛ། །ཀུ་ཀུ་རཱ་ཛ་
ཨིནྡྲ་བྷཱུ་ཏི་སོགས། །སྒེག་རྡོར་སངས་རྒྱས་གསང་བ་བི་མ་ལར། །སྨན་མཆོག་འབུལ་ལོ་མཆོག་ཐུན་དངོས་གྲུབ་སྩོལ། །སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །རྣམ་གསུམ་ཡོ་གའི་

༄༅། །བདག་པོ་ཨོ་རྒྱན་རྗེ། །རྒྱལ་ཡུམ་མཚོ་རྒྱལ་ལོ་ཆེན་བཻ་རོའི་ཞབས། །གཏེར་ཆེན་བླ་མ་རྒྱལ་སྲས་རྣམ་གཉིས་ལ། །སྨན་མཆོག་འབུལ་ལོ་མཆོག་ཐུན་དངོས་
གྲུབ་སྩོལ། །སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །ཆོས་དབྱིངས་རང་གྲོལ་ཟ་ཧོར་སྔགས་སྨྱོན་མཆོག །བཛྲ་ཀྴ་ར་ཀུན་བཟང་པདྨ་དབང་། །གུ་རུ་འོད་ཟེར་ནམ་མཁའི་རྣལ་འབྱོར་ལ། །
སྨན་མཆོག་འབུལ་ལོ་མཆོག་ཐུན་དངོས་གྲུབ་སྩོལ། །སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །བརྒྱུད་པ་བདུན་ལྡན་ཀློང་ཆེན་རབ་འབྱམས་དང་། །དབྱེར་མེད་མཁྱེན་བརྩེའི་འོད་ཟེར་
འཇིགས་མེད་གླིང་། །བརྒྱུད་པ་ཀུན་འདུས་ཀུན་བཟང་གཞན་ཕན་ལ། །སྨན་མཆོག་འབུལ་ལོ་མཆོག་ཐུན་དངོས་གྲུབ་སྩོལ། །སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །ཀུན་ཏུ་བཟང་པོ་
ཐོད་ཕྲེང་ཡབ་ཡུམ་དང་། །རྩ་གསུམ་འདུས་པ་རབ་འབྱམས་དཀྱིལ་འཁོར་ལྷ། །གནས་གསུམ་མཁའ་འགྲོ་ཞིང་སྐྱོང་གཞི་བདག་ལ། །སྨན་མཆོག་འབུལ་ལོ་མཆོག་ཐུན་དངོས་གྲུབ་སྩོལ། །

སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། །རྗེས་འབྲེལ་དུ་དངོས་གྲུབ་བླང་བ་ནི། །བདུད་རྩིའི་སྙིང་པོ་ཅན་གྱི་དབུས། །སངས་རྒྱས་ཀུན་གྱི་སྐུ་གསུང་ཐུགས། །ཡི་གེ་གསུམ་གྱི་རྣམ་པ་ཅན། །དམ་ཚིག་
ཕྱ་རྒྱ་གཉན་པོས་བླང་། །ཀཱ་ཡ་སིདྡྷི་ཨོ། ཝཱ་ཀ་སིདྡྷི་ཨཱཿ ཙིརྟ་སིདྡྷི་ཧཱུྃ། སརྦ་སིདྡྷི་ཧྲཱིཿ

༄༅། །སྨོན་ལམ་རིན་ཆེན་ཕྲེང་བ།

༄༅། །ན་མོ་བྷུདྷ་ཡཱ། ན་མོ་དྷརྨ་ཡཱ། ན་མོ་སདྒྷ་ཡ། སངས་རྒྱས་ཐམས་ཅད་ཀྱི་ངོ་བོ། ཆོས་ཐམས་ཅད་ཀྱི་འབྱུང་གནས། དགེ་འདུན་ཐམས་ཅད་ཀྱི་རང་བཞིན།
དངོས་གྲུབ་ཐམས་ཅད་ཀྱི་རྩ་བ། ཡོན་ཏན་ཐམས་ཅད་ཀྱི་གཏེར་མཛོད། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ལྷག་པའི་ལྷར་གྱུར་བཅོམ་
ལྡན་འདས་མ་ཡིད་བཞིན་འཁོར་ལོ་གཙོར་བཅས། ཡི་དམ་ཞི་ཁྲོ་རབ་འབྱམས་རྒྱལ་བ་དཀྱིལ་འཁོར་ཀྱི་ལྷ་ཚོགས་མ་ལུས་ཞིང་ལུས་པ་མེད་པ་ཐམས་ཅད་དང་། དམ་པ་ཆོས་སྐྱོང་བའི་
སྲུངས་མ་ཡེ་ཤེས་ཀྱི་སྤྱན་དང་ལྡན་པ་གཞན་ཡང་ཡེ་ཤེས་སུ་གྱུར་པ། སྤྱན་དུ་གྱུར་པ། དབང་དུ་གྱུར་པ། ཚད་མར་གྱུར་པ། མཁྱེན་པས་གཟིགས་པ་རྣམས་བདག་ལ་དགོངས་སུ་གསོལ།

༄༅། །བདག་ཅག་ལ་སོགས་པའི་སེམས་ཅན་གང་དག དམན་པ་ལ་མོས་ཞིང་ཤེས་རབ་ཆུང་ལ་དྲན་པ་རྨོངས་ཏེ། དགེ་བའི་ཆོས་མཐའ་དག་དང་། དཀོན་མཆོག་རྗེས་སུ་དྲན་པ་
ལས་ཡོངས་སུ་ཉམས་པ་དེ་དག་བྱང་ཆུབ་ཀྱི་བར་དུ། ཏིང་ངེ་འཛིན་དང་། དྲན་པ་དང་། སྟོབས་དང་། གཟུགས་ཀྱི་སྒོ་དང་། རྣམ་བྱང་ཀྱི་ཆོས་ཀྱི་སྒོ་རྣམས་མངོན་དུ་གྱུར་ཅིང་།
ཐབས་སྙིང་རྗེ་ཆེན་པོ་དང་ཤེས་རབ་ཀྱི་རྒྱུད་ཡོངས་སུ་གང་ནས། ཡོན་ཏན་ཀྱི་ཚོགས་བསམ་གྱི་མི་ཁྱབ་པ་ཐོབ་པར་གྱུར་ཅིག བདག་ཅག་གི་གཙོ་བྱས་སེམས་ཅན་གང་དག་ཕན་ཚུན་
འཐབ་པ་དང་། རྩོད་པ་དང་། འགྱོད་པར་གྱུར་ཏེ། འཁྲུལ་ཞིང་འཇིགས་སྐྲག་ནས་དངངས་པ་དེ་དག མཐར་ཐུག་གི་བར་དུ། འཐབ་རྩོད་ཐམས་ཅད་ཉེ་བར་ཞི་ནས། ཕན་ཚུན་
བྱམས་པ་ལ་གནས་པར་གྱུར་ནས། འདོད་དགུའི་རེ་བ་ཡོངས་སུ་རྫོགས་ཤིང་། བསམ་པ་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག གཞན་ཡང་བདག་ཅག་ལ་སོགས་པའི་འགྲོ་

བ་རྣམས་སྔོན་གྱི་ལས་ཀྱིས་བདས་ཞིང་འཕྲལ་གྱི་རྐྱེན་ལས་གྱུར་པའི། ཡུལ་ཕྱོགས་དང་ཕ་ཚན་དང་རིགས་རྒྱུད་ཀྱི་སྲི་ཆེན་ལ་རྟེན་པའི་ལུས་དང་། སྲོག་དང་། དབང་ཕྱུག་དང་། འཁོར་
དང་ལོངས་སྤྱོད་ལ་སོགས་ལ། གནོད་པར་བགྱེད་པའི་གདོན་བགེགས་ཅི་འཆིས་པ་ཐམས་ཅད་ཉེ་བར་ཞི་ནས་གནོད་པའི་སྦྱོར་བ་མཐའ་དག་ལས་རྣམ་པར་རྒྱལ་བར་གྱུར་ཅིག ཆབ་འོག་
དུ་གྱུར་པའི་མངའ་འབངས་ཐམས་ཅད་ཀྱང་། ཕྱི་ནང་གི་གནོད་པ་ཐམས་ཅད་ཞི་ཞིང་། མི་ནད་དང་ཕྱུགས་ནད་ཐམས་ཅད་རྒྱུན་ཆད་ཅིང་། ཆར་ཆུ་དུས་སུ་འབབ་པ་དང་ལོ་ཕྱུགས་
འཕེལ་ཞིང་རྒྱས་ལ་སྙན་པ་དང་གྲགས་པས་འཇིག་རྟེན་གྱི་ཁམས་ཐམས་ཅད་ཁྱབ་ཅིང་རྒྱས་ལ། བཀྲ་ཤིས་དང་བདེ་ལེགས་ཕུན་སུམ་ཚོགས་པ་ལ་དབང་གྱུར་ཅིང་། བདེ་སྐྱིད་ཀྱི་དཔལ་དམ་
པས་ཡོངས་སུ་གང་བར་གྱུར་ཅིག མདོར་ན་ཡང་། སངས་རྒྱས་བསྟན་པ་དར་ཞིང་། སེམས་ཅན་རྣམས་བདེ་ཞིང་སྐྱིད་ལ། བསྟན་འཛིན་གྱི་སྐྱེས་བུ་མཐའ་དག་ཞབས་ཀྱི་པདྨོ་ཡུན་

༄༅། །རིང་དུ་བརྟན་ཞིང་། དེ་དག་གི་ཐུགས་རྗེ་དང་། སྨོན་ལམ་རྣམ་པར་དག་པ་འདིའི་མཐུས། བདག་ཅག་གི་བསམ་དོན་ཐམས་ཅད་ཡིད་བཞིན་དུ་འགྲུབ་ཅིང་། བདག་དོན་
དུའང་ཆོས་ཀྱི་སྐུ་དང་། གཞན་དོན་དུ་གཟུགས་སྐུ་གཉིས་ཀྱི་འགྲོ་བ་སེམས་ཅན་ཀྱི་དོན་འབྲལ་མེད་ལྷུན་གྱིས་འབྱུང་བར་གྱུར་ཅིག དཀོན་མཆོག་གསུམ་ཀྱི་བདེན་པ་སོགས་དང་། སངས་
རྒྱས་སྐུ་གསུམ་མཉེས་པའི་བྱིན་རླབས་ཞེས་དང་། བླ་མེད་བླ་མའི་ཐུགས་རྗེ་དང་ཞེས་སོགས་ཀྱི་མཐར་དགེ་བ་འདི་ཡི་སྐྱེ་བོ་ཀྱང་བརྗོད། འདི་ཡང་། གསང་ཕུ་ནས་རྗེ་བཙུན་
སྒྲོལ་མ་བཙོད་རྒྱལ་མ་འཕྲེང་པོར་གདན་དྲངས་དུས། འཕྲེང་པོ་ནས་ཞལ་ངོ་རྣམས་ཀྱི་སྨོན་ལམ་དག་སྒྲིག་མ་གཅིག་དགོས་གསུངས་པའི་དོན་དུ་བྱས་པའོ། ། ༈ མཁྱེན་པའི་གྲུ་ཆེན་
བརྩེ་བའི་བ་དན་ཅན། །བརྩོན་འགྲུས་མཐུན་པའི་དྲི་བཞོན་གྱིས་སྐྱོད་དེ། །ཕྱི་ནང་དགོངས་པའི་ཀློང་དཀྱིལ་རླབས་འཕྲེང་ལས། །ཟབ་དབྱངས་རྒྱུད་སྡེ་མ་ལུས་ཆེར་སྒྲོད་ཅིང་། །སྡེ་དཔོན་

མཆོག་གྱུར་རྗེ་བཙུན་བླ་མ་དང་། །ཐུགས་རྗེའི་བདག་ཉིད་པདྨ་འབྱུང་གནས་ཀྱི། །སྔོན་གྱི་སྨོན་ལམ་བསྟན་འགྲོར་མི་བསླུ་བས། །བདག་ཉིད་སྐྱེ་དང་སྐྱེ་བ་ཐམས་ཅད་དུ་། །
ཆོས་ཀུན་སྙིང་བུ་ཟབ་ལམ་རྡོ་རྗེ་ཐེག །མངོན་པར་ཇི་བཞིན་སྟོན་པའི་བཤེས་གཉེན་གྱི། །ལེགས་པར་གསུང་པའི་བསྐྱེད་རྫོགས་ལམ་གྱི་གནད། །ཇི་བཞིན་ཉམས་སུ་ལེན་པའི་མཐུན་
བའི་རྐྱེན། །ཟས་དང་གོས་དང་སྨན་དང་མལ་ཆ་དང་། །རིན་ཆེན་ཁང་བཟང་འདོད་པའི་ཡོ་ཆས་ཀུན། །མ་ལུས་ལྷུན་གྱིས་གྲུབ་པས་གེགས་མེད་སྩོལ། །ལངྒ་ལཾ། །འདི་ཡང་ཆོས་རྗེ་
གནམ་སྣང་གི་དོན་དུ་བྱས་པའོ། ། ༈ སྣ་ཚོགས་ཤེས་བྱའི་ཆོས་རྣམས་མ་ལུས་པ། །རང་གྲོལ་ཆོས་དབྱིངས་སྙིས་པའི་ངང་བཞག་དོན། །སྔོན་སྦྱངས་འདུལ་བྱའི་
ཚོགས་ལ་རབ་བསྟེན་ནས། །གྲོལ་ལམ་མཁའ་སྤྱོད་སྒྲུབ་དེར་གསོལ་བ་འདེབས། །བདག་ཀྱང་འདི་ནས་ཚེ་རབས་ཐམས་ཅད་དུ། །ཡོངས་འཛིན་དམ་པ་ཁྱེད་ཀྱི་རྗེས་བཟུང་ནས། །

༄༅། །བཅས་དང་རང་བཞིན་ཉེས་པའི་ཚོགས་རྣམས་ཀུན། །སྙིང་ནས་བཤགས་སོ་རྣམ་མཁྱེན་མྱུར་ཐོབ་ཤོག །ཅེས་པ་འདི་སྡེ་པ་ཆོས་རྗེ་ལ་གནང་བའོ། ༈ །གྲངས་མེད་བསྐལ་
པར་ལུས་ཅན་རེ་རེའི་ཕྱིར། །མནར་མེད་མེ་ཡང་གཞལ་ཡས་ལྟར་མཐོང་ཞིང་། །ཤུགས་དྲག་སྙིང་རྗེའི་སྟོབས་ཤུགས་ལྡན་པ་ཁྱེད། །སྐད་ཅིག་ཙམ་ཡང་མི་འབྲལ་རྗེས་བཛིན་ཤོག །མ་རིག་
འཁྲུལ་པའི་དབང་གིས་ཆོས་རྣམས་ཀུན། །བློ་བྱས་བདེན་པར་བཟུང་བའི་ཉེས་ཀུན་དག །ཕྱིན་ཆད་སྟོང་ཉིད་ཟབ་མོའི་དོན་རིག་ནས། །སེམས་ཀྱི་གནད་ལུགས་རྟོགས་པར་བྱིན་
གྱིས་རློབས། །ཞེས་པ་འདི་ཡང་ཆོས་རྗེ་རྣམ་སྣང་ལ་གནང་བའོ། ༈ ། ཨེ་མ་ཧོ། རྗེ་བཙུན་བླ་མ་རྡོ་རྗེ་འཛིན། །སངས་རྒྱས་ཀུན་གྱི་སྐུ་གསུང་ཐུགས། །ཡོན་ཏན་འཕྲིན་
ལས་རྫོགས་པའི་དཔལ། །ཁྱོད་ལ་ཕྱག་འཚལ་སྐྱབས་སུ་མཆི། །སྐྱབས་མགོན་སངས་རྒྱས་འོད་ཟེར་མཁྱེན། །བསམ་དོན་ལྷུན་གྱི་འགྲུབ་པར་མཛོད། །འདི་ནི་བདག་བདེ་མཆོག་རྒྱལ་

མཚན་ལ་གནང་བའོ། ། ༈ །ཕྱོགས་བཅུའི་རྒྱལ་བ་སྲས་བཅས་མ་ལུས་དང་། །ཁྱད་པར་རིགས་འཛིན་པདྨ་འབྱུང་གནས་ཀྱི། །མཐུ་སྟོབས་རྟེན་འབྲེལ་སྨོན་ལམ་མི་བསླུ་བས། །
གྲགས་པའི་བ་དན་ཕྱོགས་བཅུར་རབ་གཡོ་ཞིང་། །སྲིད་གསུམ་ལྷ་མི་འདོད་པའི་ཡོན་ཏན་རྣམས། །ཡིད་ལ་རེ་བའི་འབྲས་བུ་ཡོངས་གང་ཤོག །ཞེས་པ་འདི་ཆོས་རྗེ་དཀོན་མཆོག་
གཙུག་ལག་ལ་གནང་བའོ། ། ༈ བསླབ་གསུམ་རྣམ་དག་རྒྱན་སྤྲས་གཞོན་ནུའི་སྐུ། །ཐེག་གསུམ་ཆོས་སྒྲ་ཆེར་སྒྲོག་ངེས་པའི་གསུང་། །བདེ་སྟོང་ཏིང་འཛིན་རྣམ་དག་འཕེལ་
བའི་ཐུགས། །མཚུངས་བྲལ་དགེ་བའི་བཤེས་དེར་གུས་ཕྱག་འཚལ། །རྒྱལ་བའི་འཕྲིན་ལས་ལྟ་བུ་བསམ་ཡས་ཞིང་། །གང་ལ་གང་འདུལ་དེ་ལ་དེར་སྟོན་ནས། །བསྐལ་པ་ཇི་བཞིན་
ཐར་པའི་ལམ་སྟོན་པའི། །མཚུངས་བྲལ་དགེ་བའི་བཤེས་དེར་གུས་ཕྱག་འཚལ། །སྔོན་གྱི་སྨོན་ལམ་བཟང་པོའི་དྲི་བཞོན་གྱིས། །འབྲལ་མེད་བདེ་བ་གཏེར་བའི་གྲུ་བོ་ཆེ། །འཁོར་

༄༅། །བའི་རྒྱ་མཚོའི་ཕ་མཐར་སོན་པ་ཡི། །མཚུངས་བྲལ་དགེ་བའི་བཤེས་དེར་གུས་ཕྱག་འཚལ། །ཅེས་པ་འདི་བྲག་ནག་ཆོས་རྗེས་བསྐུལ་བའི་ཆེད་དུ་འདུག་པ་ཆེན་པོ་འཕྲེང་པོར་

༄༅། །ཐོར་བུ་སྣ་ཚོགས་ཀྱི་སྐོར་ངོ་མཚར་ཨུཏྤལ་དོ་ཤལ་བཞུགས་སོ།།

༄༅། རྡོ་རྗེ་དབྱངས་ཅན་མའི་སྒྲུབ་ཐབས་དང་ཤེས་རབ་བློ་འཕེལ་མི་བརྗེད་གཟུངས་ཐོབ་ཟུང་འབྲེལ་དུ་ཉམས་སུ་
བླང་བའི་ཚུལ་ཡེ་ཤེས་རྒྱས་བྱེད་ཅེས་བྱ་བ་བཞུགས་སོ། །

༄༅། །གུ་རུ་སྭ་ར་སྭ་སྟྱེ་བྷེ་དཾ་ན་མཱ་མི། རྡོ་རྗེ་དབྱངས་ཅན་མའི་ཏིང་ངེ་འཛིན་དང་གཟུངས་ཀྱི་སྒོ་ཟབ་མོ་ལ་བརྟེན་ནས་སྤོབས་པའི་གཏེར་མཛོད་ཡོངས་སུ་གྲོལ་བར་དོན་དུ་གཉེར་པའི་གང་ཟག་གིས། ཐོ་རངས་སོགས་དུས་དགེ་བའི་རྒྱུར་སྐྱབས་ཡུལ་ནམ་མཁའ་གང་བར་
སད་པའི་སྤྱན་སྔར། སངས་རྒྱས་ཆོས་དང་སོགས་སྐྱབས་སེམས་དང་། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨཱོཾ་སྭ་བྷཱ་ཝ་སོགས། བདག་ཏུ་འཛིན་པར་བྱེད་པའི་གཟུང་འཛིན་གྱི་རྣམ་པར་རྟོག་
པའི་ཆོས་ཐམས་ཅད་རང་བཞིན་གྱིས་རྣམ་པར་དག་པའི་སྟོང་པ་ཉིད་དུ་གྱུར། སྟོང་པའི་ངང་ལས་ཀུན་གཞིའི་རྒྱ་མཚོ་ཆེན་པོ་ཀློང་ཡངས་པའི་དབུས་སུ། པྃ་ལས་ཆུ་སྐྱེས་དཀར་
པོ་འདབ་མ་བརྒྱད་པ་སེམས་བྱུང་གི་སྡོང་བུ་དང་ཡལ་གས་རྣམ་པར་མཛེས་པའི་དབུས་སུ་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཉ་གང་བའི་རྣམ་པ་ཅན་དང་། དེའི་སྟེང་དུ་

༄༅། །དོན་དམ་བྱང་ཆུབ་སེམས་ཀྱི་རང་གཟུགས་ཧྲཱིཾ་དཀར་པོ་ལས་འོད་ཟེར་དཔག་ཏུ་མེད་པ་འཕྲོས། སེམས་ཅན་གྱི་མ་རིག་པའི་སྒྲིབ་གཉིས་སྦྱངས། དེ་བཞིན་གཤེགས་པ་རྣམས་
ལ་མཉེས་པའི་མཆོད་པ་ཕུལ། ཚུར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་མ་རྡོ་རྗེ་དབྱངས་ཅན་ལྷ་མོ་སྐུ་མདོག་དཀར་མོ་ཞལ་གཅིག་ཕྱག་གཉིས་མ། ཐུགས་རྗེའི་
སྤྱན་གསུམ་དང་ལྡན་ཞིང་། ཤིན་ཏུ་འཛུམ་ཞིང་སྒེག་པའི་ཉམས་དང་ལྡན་པ། ཕྱག་གཡས་པདྨ་དཀར་པོའི་ཡུ་བ་མཐེབ་སྲིན་གྱིས་ཐུགས་ཀར་འཛིན་ཅིང་། གཡོན་མཆོག་སྦྱིན་གྱི་
ཕྱག་རྒྱས་པུསྟ་ཀཿ སྦྱིན་ཐབས་སུ་བསྣམས་པ། དབུ་སྐྲ་ཕྱེད་ཆིངས་ཀྱི་ཟུར་ཕུད་གསུམ་པ་ཅན། རིན་པོ་ཆེ་དང་མེ་ཏོག་དུ་མས་མཛེས་པར་བརྒྱན་ཅིང་། རིན་པོ་ཆེའི་དབུ་རྒྱན། སྙན་
རྒྱན། མགུལ་རྒྱན། དོ་ཤལ། གདུ་བུ། སྐ་རགས། ལྷའི་གོས་ཀྱི་ལྷབ་ལྷུབ་འཆང་ཞིང་། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེ་ལྟར་རང་ཉིད་ལྷར་

གསལ་བའི་ངང་ནས། དཔྲལ་བར་ཨཱོཾ་དཀར་པོ། མགྲིན་པར་ཨཱདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཆ་སྨད་དུ་པད་དཀར་ཟླ་བའི་སྟེང་དུ་ཧྲཱིཾ་གྱི་མཐར། ཨཱོཾ་བི་ཙུ་བི་
ཙུ་པྲཛྷཱ་ཝརྡྷཱ་ནི། ཛཱ་ལ་ཛཱ་ལ་མེདྷཱ་ཝརྡྷཱནི། དྷི་རི་དྷི་རི་བུདྷི་ཝཛྷཱ་ནི་སྭཱ་ཧཱ། ཞེས་པའི་སྔགས་ཕྲེང་གིས་བསྐོར་བའི་ས་བོན་ལས་འོད་ཟེར་འཕྲོས། རང་བཞིན་གྱི་གནས་ནས་བསྒོམས་
པ་འདྲ་བའི་ཡེ་ཤེས་པ་བཛྲ་ས་མཱ་ཛས་སྤྱན་དྲང་། ༀ་བཛྲ་སཱ་ར་པྲ་ཏཱི་ཨརྒྷཾ་སོགས་ནས། ཤཔྡ་པྲ་ཏཱིཙྪ་སྭཱ་ཧཱས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་ཐུགས་ཀའི་ས་
བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛས་སྤྱན་དྲང་། ཨཱོཾ་པཉྩ་ཀུ་ལ་མཱ་ཏཱི་ས་པ་རི་ཝཱ་ར་ཨརྒྷཾ་སོགས་གྱིས་མཆོད། དེ་བཞིན་གཤེགས་པའི་ཚོགས་
ཐམས་ཅད་ཀྱིས་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཨཱོཾ་སརྦ་ཏ་ཐཱ་ག་ཏ་ཨ་བྷིཥིཉྩ་ས་མ་ཡ་ཤྲཱི་ཧཱུྃ། ཞེས་དབང་བསྐུར། སྐུ་གང་། དྲི་མ་དག ཆུའི་

༄༅། །ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་གྱུར་ཅེས་བརྗོད་ཅིང་བསམས་ལ་ལྷའི་སྐུ་སྣང་ལ་རང་བཞིན་མེད་པ་ལ་ཡིད་གཏད་དེ་སེམས་འཛིན། དེས་སྐྱོ་ན་བཟླས་པ་བྱ་བ་ལ་གསུམ། རྩ་བ། ཁྱད་པར ལས་སྦྱོར་རོ། །
དང་པོ་བདག་བསྐྱེད་རྩ་བའི་བཟླས་པ་ནི། རང་གི་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་འོད་ཟེར་འཕྲོས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་མཁྱེན་བརྩེ་ནུས་པ་མ་ལུས་
པ་དང་། དཔའ་བོ་རྣལ་འབྱོར་མའི་ཚོགས་དང་། མཁས་ཤིང་གྲུབ་པ་བརྙེས་པ་དང་། ལྷ་དང་དྲང་སྲོང་མངོན་པར་ཤེས་པ་རྣམས་ཀྱི་མཁྱེན་རབ་དང་ནུས་མཐུ་མ་ལུས་པ་ཐམས་སྒྱུ
ཅད་འོད་ཟེར་དཀར་པོའི་རྣམ་པས་ཚུར་འདུས་རང་ལ་ཐིམ་པས་མི་ཤེས་པའི་རབ་རིབ་ཐམས་ཅད་སྦྱངས། བློ་གྲོས་ཀྱི་སྣང་བ་ཕྱོགས་མེད་དུ་རྒྱས་པར་གྱུར་ཅེས་བརྗོད་ཅིང་བསམས་ལ། ཨཱོཾ་བི་ཙུ་
བི་ཙཱ་པྲཛྙཱ་ཝརྡྷཱ་ནི། ཛཱ་ལ་ཛཱ་ལ་མེ་དྷཱ་ཝརྡྷཱ་ནི། དྷི་རི་དྷི་རི་བུདྡྷི་ཝརྡྷཱ་ནི་སྭཱ་ཧཱ། ཞེས་སྨྲ་བ་བཅད་དེ་བཟླ། ཡང་ཐུགས་སྲོག་ཁོ་ནར་སེམས་བཟུང་ཞིང་འོད་ཟེར་སྤྲོ་བསྡུ་དང་བཅས་ཧྲཱིཾ་འབའ་ཞིག་བཟླ་སྟེ། བསྙེན་ཚད་ནི་རྩ་སྔགས་འབུམ་ཕྲག་

ཕྱེད་གཉིས་ལས་མི་ཉུང་དང་། ཡི་གེ་གཅིག་པ་འབུམ་ཚོ་བདུན་ལས་མི་ཉུང་བར་བཟླའོ། །དེ་ལྟར་འབད་བ་ལ་རྒྱལ་བའི་གསུང་རབ་མཐའ་དག་ལ་བློ་གྲོས་ཀྱི་སྤོབས་པ་ཐོགས་མེད་དུ་འཇུག་བར་འགྱུར་བར་གསུངས་སོ། །གཉིས་བ་ཁྱད་བར་ཤེས་རབ་བློ་འཕེལ་གྱི་བཟླས་པ་ནི།
རང་ཉིད་ལྷ་སྐུ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུའི་ངང་ནས༔ ལྕེ་ཉིད་ཤེས་རབ་ཀྱི་རལ་གྲི་སོ་གཉིས་པ་ནམ་མཁའི་མདོག་ཅན་གྱི་དབུས་སུ་དྷཱིཿ ཡིག་དམར་པོ་འོད་ཟེར་
ཀུན་ནས་འཕྲོ་བ༔ དེ་ལས་འོད་ཟེར་འཕྲོས་པས་ཕྱོགས་བཅུར་བཞུགས་པའི་སངས་རྒྱས་བྱང་སེམས་ཐམས་ཅད་ཀྱི་མཁྱེན་བརྩེ་འོད་ཟེར་རྣམ་པ་ལྔའི་ཚུལ་གྱིས་བཀུག་ཅིང་ཐིམ༔ དེ་དང་
ལྷན་ཅིག་ཏུ་མགྲིན་པར་སྒྲ་བརྙན་སྔོན་པོའི་དབུས་སུ་ཧཱུྃ་ཡིག་གིས་མཚན་པའི་རྒྱུད་བཞི་ཐབས་ཤེས་ཀྱིས་རྒྱལ་བ་རྣམས་མཆོད་ཅིང་བསྐུལ་ནས་ངག་གི་དངོས་གྲུབ་ཆར་བཞིན་དུ་བབས་པར་གྱུར༔
ཅེས་བརྗོད་ཅིང་བསམས་ལ། དྷིནྡྷཾ་ཞེས་བའི་སྔགས་རྩེ་ག་ཅིག་ཏུ་བཟླའོ། །གསུམ་བ་ལས་སྦྱོར་ནི། གོང་གི་རྩ་སྔགས་ལན་བདུན་རྩ་བས་ཁྱོར་བ་གང་ངམ། མ་རྙེད་ན་ཆུ་གཙང་མ་ལ་བཏབ་སྟེ་ཉི་མ་ཤར་བའི་ཚེ་བཏུང་བ་ཟླ་བ་དྲུག་ཏུ་བྱ་བ་དང་། སྔ་དྲོའི་ཚེ་རྟག་པར། ཏདྱ་ཐཱ།

༄༅། །ཁ་ལི་ཁ་ལི་བ་ལི་ཏེ་སྭཱ་ཧཱ་ཞེས་ཆུ་གཙང་མ་ལ་བཏབ་སྟེ་གདོང་འཁྲུ་ཞིང་སྔགས་ལན་བཅུ་བདུན་བཟླས་ཏེ་བཏུང་ན། ཉི་མ་གཅིག་བཞིན་དུ་ཚིགས་བཅད་དུ་མ་འཛིན་པར་ནུས་པ་གདོན་མི་ཟའོ། །འདི་ཉམས་སུ་བླང་བའི་སྐབས་སུ་གོས་རྙིང་དང་བུད་
མེད་གྲིབ་ཅན་སྦང་ཞིང་། བུད་མེད་ཀྱིས་ཀྱང་སྐྱེས་བ་གྲིབ་ཅན་སྤང་བར་གསུངས་སོ། །ཐུན་ལས་ལྡང་བ་ན། ཨཱོཾ་སྭ་ར་སྭཱ་ཏཱི་ཨརྒྷཾ་སོགས་གྱིས་མཆོད། རྒྱལ་བ་ཀུན་གྱི་གསུང་རབ་རྒྱ་མཚོ་ཡི། །རྣམ་པར་འཕྲུལ་པའི་དཔལ་ལས་
ལེགས་འོངས་ཤིང་། །སྒྲུབ་པ་པོ་ལ་བློ་གྲོས་མཆོག་སྟེར་བའི། །རྡོ་རྗེ་དབྱངས་ཅན་མ་ལ་ཕྱག་འཚལ་བསྟོད། །ཅེས་བསྟོད། རང་ཉིད་ཆོས་ཀྱི་སྐུ་ལས་མ་གཡོས་ཀྱང་། །ཐུགས་རྗེའི་
རྣམ་སྤྲུལ་དབྱངས་ཅན་རིག་པའི་ལྷ། །ཡེ་ཤེས་ལྷ་མོ་འཁོར་དང་བཅས་པ་ཡིས། །དོན་དམ་ཆོས་ཉིད་མི་འཇིགས་བློ་གྲོས་སྩོལ། །སྟོན་ཟླ་ལྟར་དཀར་ཡིད་འཕྲོག་ལྷ་མོ་ཡི། །
རབ་དཀར་མཁྱེན་པའི་འོད་ཟེར་སྟོང་ལྡན་གྱིས། །བདག་གི་བློ་གྲོས་ཀུ་མུད་ཁ་ཕྱེས་ལ། །དྲི་བྲལ་ཤེས་བྱའི་འདབ་མ་རྒྱས་པར་མཛོད། །ཅེས་འདོད་དོན་གསོལ། ཡི་གེ་བརྒྱ་བས་ལྷག་ཆད་ཁ་བསྐང་།

དགེ་བ་འདི་ཡིས་མྱུར་དུ་བདག །སྒྲ་དབྱངས་ལྷ་མོ་འགྲུབ་གྱུར་ནས། །ཞེས་སོགས་བསྔོ་སྨོན་གྱིས་རྒྱས་གདབ། དེ་ལྟར་ཉམས་སུ་བླངས་བའི་ཕན་ཡོན་ནི། གསུང་གི་རྡོ་རྗེ་བདྨ་སཾ་བྷ་ཝས། དམིགས་པ་འདི་དང་རིག་སྔགས་འདི་གཉིས་ཀྱིས་
བླུན་བོ་བ་ལང་རྫི་ཡང་མཁས་པ་པཎྜི་ཏར་འགྱུར་ན༔ བློ་དང་ལྡན་བ་རྣམས་གྱིས་ཚུལ་བཞིན་དུ་བསྒྲུབས་ན་འདོད་བའི་འབྲས་བུ་འབྱུང་བ་ལྟ་ཅི་སྨོས༔ མཚོ་རྒྱལ༔ སངས་རྒྱས་ཀུན་གྱིས་འགྲོ་བ་རྣམས་ནམ་ཡང་བསླུ་བར་མི་འགྱུར་བས་ཐེ་ཚོམ་སྦོངས་ལ་དེ་ལྟར་ཉམས་སུ་ལོངས་ཤིག་
གསུངས་སོ༔ ཞེས་བཀའ་སྩལ་བ་ལྟར་རོ། །འདི་དང་འབྲེལ་བར་དབྱངས་ཅན་གྱི་རིལ་བུ་བསྒྲུབ་པར་འདོད་ན། ཨ་རུ་ར་གསེར་མདོག བ་རུ་ར། སྐྱུ་རུ་ར། སྒྲོན་ཤིང་། གོ་སྙོད་ཀྱི་འབྲས་བུ། དུག་མོ་ཉུང་གི་འབྲས་བུ། ལུག་རུ་དཀར། དམར། སེར་གསུམ། སྤང་རྒྱན་དཀར་བོ་སྟེ་
རྫས་སྣ་བཅུ་ཥ་མ། བི་བི་ལིང་དང་། ཤིང་མངར་ཏེ་བཅུ་གཉིས་པོ་མཉམ་བར་སྒྱུར་ལ་ཞིབ་བཏགས་དར་ཚགས་ལ་དྲང་། ཀ་ར། སྦྲང་རྩིའི་དྭངས་མ། བ་དམར་མོའི་འོ་མ་བཅས་ཀྱིས་རིལ་བུ་སྲན་སྦོས་ཙམ་དུ་བྱ། རིལ་ཆགས་འཐེམ་ཞིང་གཤེར་བག་
མེད་བ་རིན་པོ་ཆེའི་སྣོད་དུ་བླུགས་བ་སྟེགས་བུའི་དབུས་སུ་གཞག། །མ་ཆོད་བ་བཤམ། བདག་བསྐྱེད་བཟླས་པ་བཅས་སྔོན་དུ་སོང་ནས། རིལ་བུ་བསང་སྦྱང་། རིལ་བུ་མི་དམིགས་ཏེ་སྟོང་པའི་ངང་ལས་བདུད་རྩིའི་རྒྱ་མཚོ་དྭངས་ཞིང་

༄༅། །འཁྱིལ་བའི་དབུས་སུ་པྃ་ལས་པདྨ་དཀར་པོ་འདབ་མ་བརྒྱད་པ་སྡོང་བུ་དང་བཅས་པའི་རྩེར་ཟླ་བའི་དཀྱིལ་འཁོར། དེའི་སྟེང་དུ་རིལ་བུ་ཧྲཱིཾ་དཀར་པོར་གསལ་བ་ལས་འོད་
ཟེར་འཕྲོས། སེམས་ཅན་ཐམས་ཅད་ཀྱི་མ་རིག་པའི་སྒྲིབ་གཉིས་སྦྱངས། དེ་བཞིན་གཤེགས་པ་རྣམས་ལ་མཉེས་པའི་མཆོད་པ་ཕུལ། ཚུར་འདུས་ཡོངས་སུ་གྱུར་པ་ལས། རྡོ་རྗེ་
དབྱངས་ཅན་སོགས་ནས། རྣམ་པར་སྣང་མཛད་ཀྱིས་དབུ་བརྒྱན་པར་གྱུར་ཅེས་བའི་བར་གོང་ལྟར་གསལ་གདབ། མཆོད་བ་བྱིན་རླབས་སྤྱི་ལྟར་རམ་ནམ་མཁའ་མཛོད་ཀྱི་སྔགས་རྒྱས་སྤེལ་ལ། ཨཱོཾ་སྭ་ར་སྭ་ཏཱི་ཨརྒྷཾ་སོགས་ཀྱིས་མཆོད། རྒྱལ་
བ་ཀུན་གྱི་གསུང་རབ་སོགས་ཀྱིས་བསྟོད། ངང་ཉིད་ཆོས་ཀྱི་སྐུ་ལས་སོགས་འདོད་དོན་གསོལ། མདུན་བསྐྱེད་ཀྱི་ཐུགས་ཀའི་ས་བོན་སོགས་ནས། འོད་ཟེར་དཀར་པོའི་རྣམ་པས་ཚུར་འདུས་ཏེ་མདུན་
བསྐྱེད་གྱི་ཐུགས་ཀར་ཐིམ་པར་གྱུར་པའི་མོས་པས་སྔགས་གཉིས་ཇི་ཙམ་ནུས་པ་བཟླ་ཐུན་ལས་ལྡང་བ་ན་མཆོད་བསྟོད་དང་། གསོལ་བ་གདབ། ནོངས་པ་བཤགས། མདུན་བསྐྱེད་རིལ་བུ་ལ་བརྟན་བཞུགས་དང་། བསྔོ་སྨོན་བཀྲ་ཤིས་བརྗོད། དེ་ལྟ་

བུའི་རིམ་པས་འོད་དང་། དུ་བ་དང་། སྒྲ་སྙན་པར་སྒྲོགས་བ་སོགས་དངོས་ཉམས་རྨི་ལམ་དུ་རྟགས་མཐོང་བའི་བར་དུ་བསྒྲུབ། ཐུན་ཐ་མའི་ནོངས་པ་བཤགས་པའི་རྗེས། དབྱངས་ཅན་མ་འོད་དུ་ཞུ་བ་ཡོངས་སུ་གྱུར་པ་ལས་སྨན་གྱི་རིལ་བུ་
བློ་གྲོས་ཀྱི་མཐུ་ཐོགས་པ་མེད་པ་སྟེར་བའི་ནུས་བྱིན་དང་ལྡན་པར་གྱུར་པའི་མོས་པ་དང་བཅས་རྟེན་འབྲེལ་སྙིང་བོ་མང་དུ་བཟླས་པས་མེ་ཏོག་གི་ཆར་ཕབས་ཤིས་པ་བརྗོད། བསྔོ་སྨོན་རྒྱ་ཆེར་བྱ། ཚུལ་བཞིན་དུ་བསྒྲུབས་བའི་རིལ་བུ་དེ་ཉིད་རླུང་མི་
འཆོར་བའི་སྣོད་བཟང་པོར་ཚགས་བྱ་ཞིང་། ར་བ་བཞི་སོགས་ཟླ་བ་གང་ཡང་རུང་བའི་ཡར་ངོའི་ཚེས་གཅིག་གི་ཐོ་རངས་ནས་བརྩམས་ཏེ་ལྟོ་སྟོང་གི་དུས་སུ་ཁྲུས་བྱས་ལ་བདག་གི་རྣལ་འབྱོར་སྔོན་དུ་འགྲོ་བས། རིལ་བུ་ལྷའི་ངོ་བོར་ཤེས་བས་སྔགས་བཟླ་བཞིན་དུ་མེད་དོ། དེ་ལྟར་
བསྟེན་པའི་ཕན་ཡོན་ཀྱང་། ཞག་བདུན་ཐོས་པས་དགེ་བ་དང་། །ལྐུག་པ་གླེན་པ་དག་ཀྱང་འཚོ། །བཅུ་གཅིག་སྐད་བཟང་མགྲིན་པ་བདེ། །ཉི་ཤུས་མི་བརྗེད་གཟུངས་ཐོབ་འགྱུར། །ཟླ་བ་གཅིག་ཏུ་ཟོས་གྱུར་ན། །བློ་ནི་མེ་དང་འདྲ་བར་འགྱུར་།རབ་ཏུ་བསྟེན་ན་ཚེ་རིང་ཞིང་། །
རྒས་པའི་སྐྱོན་གྱིས་གོས་པ་མེད། །ཅེས་གསུངས་སོ། །ཞེས་པའང་འགྲན་ཟླ་དང་བྲལ་བའི་ལོ་ཙཱ་བ་ཆེན་པོ་བེེ་རོ་ཙ་ན་རཀྵི་ཏའི་རྣམ་བར་འཕྲུལ་བ་ཀུན་མཁྱེན་ཆོས་ཀྱི་རྒྱལ་བོ་འགྲོ་འདུལ་བྲཛྙཱ་རསྨིའི་ལྗགས་སྒྲིག་རྡོ་རྗེ་དབྱངས་ཅན་མའི་སྒྲུབ་ཐབས་བློ་གྲོས་ཀྱི་སྣང་བ་གསལ་བར་

༄༅། །བྱེད་པ་དང་། རྗེ་དེ་ཉིད་ཀྱི་ཟབ་གཏེར་ལས་བྱོན་པའི་ཤེས་རབ་བློ་འཕེལ་མི་བརྗེད་གཟུངས་ཐོབ་ཀྱི་མན་ངག་ཟུང་འབྲེལ་དུ་ཉམས་སུ་བླང་བའི་ཚུལ་ཕྱག་གཞེས་ལྟར་བཀླགས་པས་གྲུབ་བར་མཚོ་སྐྱེས་བླ་མ་དགྱེས་པའི་འབངས་མཁྱེན་བརྩེའི་དབང་བོས་སྦྱར་བ་
སརྦ་ས་ཏཱ་ཛྙཱན་སྱ་དཱིབྷ་སྤྲུཊཾ་བྷཱུ་ཡཱཏྲ།

༄༅།    །སྐུ་གསུང་ཐུགས་རྟེན་བཞེངས་ཐབས་ས་ཆོག་ཉེར་བར་བསྡུས་པ་བཞུགས།

༄༅། །འཇིམ་པ་ལ་སྐུ་གཟུགས་སུ་སྒྲུབ་པའི་ཆོ་ག་ནི། ལག་པ་གཉིས་ཀྱི་མཐིལ་ཏུ་ཨ་ཨ་ལས་བྱུང་བའི་ཟླ་བའི་དཀྱིལ་འཁོར་རེ་རེ་དེའི་སྟེང་དུ་ཧཱུྃ་ཧཱུྃ་ལས་རྡོ་རྗེ་དཀར་པོ་རྩེ་ལྔ་
པ་རེ་རེ། དེ་ཞུ་བ་ལས་ལག་པ་རྡོ་རྗེའི་རང་བཞིན་སོར་མོ་རྣམས་ཀྱང་རྡོ་རྗེ་རྩེ་གཅིག་པའི་རྣམ་པར་གྱུར། འཇིམ་པ་མི་དམིགས་པའི་སྟོང་པའི་ངང་ལས་བྷྲུྃ་འོད་དུ་ཞུ་བ་ལས་བྱུང་བའི་
རིན་པོ་ཆེའི་ཕུང་པོ་ཆེན་པོར་གྱུར། རང་ཉིད་རྡོར་སེམས་སུ་གསལ་བའི་ཐུགས་ཁ་ནས་འོད་ཟེར་འཕྲོས་པས། འོག་མིན་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་རྒྱུད་བསྐུལ།
སྐུའི་ཆ་ལས་འོད་ཟེར་འཕྲོས། འཇིམ་པ་ལ་ཐིམ་པས་འཇིམ་པ་སངས་རྒྱས་ཐམས་ཅད་ཀྱི་ཡེ་ཤེས་ཀྱི་རང་བཞིན་དུ་གྱུར། ཨཱོཾ་བཛྲ་ས་ཏྭ་ཧཱུྃ༔ ཉེར་གཅིག་བཟླས། ཞེས་ཕྱག་གཉིས་

༄༅། །ཀྱི་བར་དུ་འཇིམ་པ་བཅུག་ནས་གདབ་པའོ། །དེ་རྗེས་སྐུ་འདེབས་པའི་དུས་སུ། ཨཱོཾ་དྷརྨ་དྷར་དུ་གབྷེ་སྭཱ་ཧཱ། ཞེས་པས་ཆོས་སྐུའི་ངང་ནས་གཟུགས་ཀྱི་སྐུར་
བཞེངས་པ་དང་། ཡེ་དྷརྨཱས་རབ་ཏུ་གནས་ཤིང་། སུ་པྲ་ཏིཥ་ཋས་བརྟན་པར་བཞུགས་པའོ། །ས་ཆོག་སོགས་འདི་དག་རིམ་པ་འདི་ནི་དཀྱིལ་འཁོར་ཆེན་པོ་བཀོད་པའི་རྒྱུད་
ནས་ཇི་ལྟར་འབྱུང་བ་བཞིན་ནོ། །གསང་སྔགས་སྔ་འགྱུར་ལས། སྔགས་ཀྱི་སྒོ་ནས་རབ་ཏུ་གནས་པ་ནི། ཡེ་དྷརྨཱ་ཉེར་གཅིག་བརྗོད་ནས་མེ་ཏོག་འཐོར་བ་ཆོས་སྐུའི་རབ་གནས། ཨཱོཾ་སརྦ་བིད་སྭཱ་ཧཱ། ཉེར་གཅིག་ལོངས་
སྐུའི་རབ་གནས། ཨཱོཾ་ཨཱཿཧཱུྃ་ཉེར་གཅིག་སྤྲུལ་སྐུའི་རབ་གནས། རྟེན་དང་དབྱེར་མེད་དུ་མཉམ་བར་འཇོག་པ་ངོ་བོ་ཉིད་སྐུའི་རབ་གནས་ལགས་དུས། འདི་ཁོ་ན་ལྟར་སྣང་བ་དང་། གསུང་རབ་བཞེངས་བའི་ཚེ་ཡིག་མཁན་ལ་རབ་ཏུ་གནས་བ་བྱ་ཚུལ་ནི། ཨཱོཾ་
ཨཱབིགྷཱན་ཏ་ཀྲིཏྟ་ཧཱུྃ། ཞེས་བགེགས་བསྐྲད་ནས། སྭ་བྷ་ཝས་སྟོང་པར་སྦྱངས་ལ། སྟོང་པའི་ངང་ལས་པདྨ་དང་ཟླ་བའི་སྟེང་དུ་ཧྲཱི་ལས་པདྨ་ཧྲཱིཿས་མཚན་པ་དེ་ཡོངས་སུ་གྱུར་པ་ལས།

འོད་དཔག་མེད་དམར་པོ་ཞལ་གཅིག་ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན། རིན་པོ་ཆེའི་བརྒྱན་དང་དར་སྣ་ཚོགས་ཀྱི་ན་བཟའ་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ།
དེའི་སྤྱི་བོར་ཨཱོཾ། མགྲིན་པར་ཨཱཿ ཐུགས་ཁར་ཧཱུྃ། ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས། ཛཿཧཱུྃ་བཾ་ཧོས་གཉིས་
སུ་མེད་པར་གྱུར། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རྣམས་སྤྱན་དྲངས། དེ་རྣམས་ཀྱི་བདུད་རྩིའི་བུམ་པས། ཨཱོཾ་སརྦ་ཏ་ཐ་ག་ཏ་ཨ་བྷི་ཥེ་ཀ་ཏ་ས་མ་ཡ་༔
ཤྲཱི་ཧཱུྃ། ཞེས་གསུང་ཞིང་དབང་བསྐུར་བས་དྲི་མ་དག་ཆུའི་ལྷག་མ་སྤྱི་བོ་ནས་འཁྱིལ་བས་མི་བསྐྱོད་པས་དབུ་བརྒྱན་པར་གྱུར། སླར་ཡང་ཆུ་གཉིས་རོལ་མོས་མཆོད་པས་བསྟོད། དེའི་ལག་མཐིལ་
གཉིས་སུ་ཨཱ༔ལས་ཟླ་བའི་དཀྱིལ་འཁོར་གྱི་སྟེང་དུ་དང་པོའི་རྡོ་རྗེ་རྩེ་ལྔ་པ་དེའི་འོད་ཟེར་གྱིས་སོར་མོ་རྣམས་ཀྱང་རྡོ་རྗེ་རྩེ་གཅིག་པའི་རང་བཞིན་ཅན་དུ་གྱུར། སྟོང་པའི་ངང་ལས་ཤོག་བུ་

༄༅། །རྣམས་ཡི་གེ་དྷི་རུ་གྱུར། དེའི་འོད་ཟེར་གྱི་གསུང་རྡོ་རྗེའི་ཚོགས་རྣམས་ཡི་གེའི་རྣམ་པར་སྤྱན་དྲངས། ཤོག་བུ་ལ་ཐིམ་པར་དམིགས་ལ་དབྱངས་དང་གསལ་བྱེད་ཅི་མང་བཟླས་པའི་མཐར། 
ཨཱོཾ་ཨཱམི་རཱ་བྷ་ཧྲཱི་སྭཱ་ཧཱ། ཞེས་མང་དུ་བཟླས་ཤིང་། སྨྱུ་གུ་ཤེས་རབ་ཡེ་ཤེས་ཀྱི་བདག་ཉིད། སྣག་ཚ་རྡོ་རྗེའི་རྡུལ་ཕྲ་རབ་ཡོངས་སུ་གྱུར་པའི་ཡེ་ཤེས་ཀྱི་བདུད་རྩིར་གྱུར་པར་བསམ་ལ། ཨཱོཾ་
ཊྛཱ དྷིཤྲུ་ཏི་སྤྱི་ཏི་བི་ཛ་ཡ་སརྦ་ཨ་ཛྷ་ན་པ་དྷཱ་ལ་ཨ་པ་ཧཱ་རི་ཎི་ཧྲཱི་སྭཱ་ཧཱ། ཞེས་སྨྱུ་གུ་སྣག་ཚ་ཆེ་སྔགས་ལ་ཡི་གེ་བརྒྱ་པ་བརྗོད་ལ་བརྟན་པར་བྱས་ཤིས་པ་བརྗོད་མེ་ཏོག་གཏོར་བའོ། །ཐུགས་བརྟེན་ས་ཚ་བཞེངས་པ་ནི། འཇིམ་པ་
བྱིན་གྱིས་བརླབས་པ་ནི། འཇིམ་པ་མི་དམིགས་པའི་ངང་ལས་པདྨ་དང་ཟླ་བའི་སྟེང་དུ་འཇིམ་པ་རྣམས་བྷྲཱུྃ་ལས་བྱུང་བའི་རིན་པོ་ཆེའི་ཕུང་པོ་ཆེན་པོར་གྱུར། རང་ཉིད་རྣམ་པར་སྣང་མཛད་དུ་གསལ་
བའི་ཐུགས་ཀའི་ས་བོན་གྱི་འོད་ཟེར་གྱིས། ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་རྒྱུད་བསྐུལ། སྐུའི་ཆ་ལས་བདུད་རྩིའི་རྒྱུན་བྱུང་། འཇིམ་པ་ལ་ཐིམ་པས་འཇིམ་པ་སངས་རྒྱས་

ཐམས་ཅད་ཡེ་ཤེས་ཀྱི་ངོ་བོར་གྱུར། ཨཱོཾ་ན་མོ་བྷ་ག་ཝ་ཏེ། བེ་རོ་ཙ་ན། པྲ་བྷ་ར་ཙ་ཡ། ཏ་ཐཱ་ག་ཏ་ཡ། ཨརྷ་ཏེ། སཾ་མྱག་སཾ་བུདྡྷ་ཡ། ཏདྱ་ཐཱ། ཨཱོཾ་པུཀྵ་མེ་པུཀྵ་མེ། སཾ་
མ་སཾ་མེ། ཤེནྟེ་ཤེནྟེ། དན་ཏེ་དན་ཏེ། ས་མ་རོ་བྷི། ཨ་ན་ལཾ་བྷེ། ར་རོ་བྷེ། ཡ་ཤོ་ཝ་ཏི། མཧཱ་དེ་ཛོ། ནི་ར་ཀུ་ལེ། ནི་ར་བྷ་ནེ། སརྦ་བུདྡྷ་ཨདྷིཥྛ་ན། ཨདྷིཥྛ་ཏེ་སྭཱ་ཧཱ།
འཇིམ་པ་སངས་རྒྱས་ཐམས་ཅད་ཀྱི་རང་བཞིན་དུ་གྱུར། ས་གཅོད་བའི་དུས་སུ། ཨཱོཾ་སུ་རེ་སྭཱ་ཧཱ། མེ་ཏོག་འཇུག་ཅིང་། བྷི་འབིའི་དུས། ཨཱོཾ་བཛྲ་ཨུ་བྷ་ཝ་སྭཱ་ཧཱ། འབྲུ་མར་བྱུག་པའི་དུས་སུ། ཨཱོཾ་ཨཱཿར་ཛེ་བྷི་
ར་ཛེ་སྭཱ་ཧཱ། སྐུ་པར་དུ་འཇུག་པའི་དུས་སུ། ཨཱོཾ་དྷརྨ་དྷར་དུ་གབྷེ་སྭཱ་ཧཱ། བརྡུང་དུས་སུ། ཨཱོཾ་བཛྲ་མུ་ཏ་ཀ་ར་ཨ་ཀོ་ཏྲ་ཡ་སྭཱ་ཧཱ། ནང་ནས་སྤྱན་འདྲེན་དུས་སུ། ཨཱོཾ་དྷརྨ་དྷར་ཏེ་སྭཱ་ཧཱ། གདན་ལ་བཞུགས་
དུས་སུ། ཨཱོཾ་སུ་པྲ་ཏིཥཋ་བཛཡེ་སྭཱ་ཧཱ། སྐུ་གསུམ་གྱི་རབ་གནས་གོང་ལྟར་བྱས་རྗེས། ཇི་སྲིད་མེ་དང་ཆུ་དང་ནི། །རླུང་གི་བསྐལ་པའི་བསྐལ་བར་དུ། །སེམས་ཅན་ཀུན་གྱི་དོན་བྱེད་དུ། །དེ་སྲིད་དུ་

༄༅། །ནི་བརྟན་པར་བཞུགས། །མགོན་པོ་བསྐལ་བ་ཇི་བཞིན་དུ། །སྣ་ཚོགས་གཟུགས་ནི་བཟུང་ནས་ཀྱང་། །ཕྱོགས་བཅུ་འཇིག་རྟེན་ཁམས་རྣམས་སུ། །དེར་ནི་འགྲོ་དོན་ཀུན་གྲུབ་
མཛོད། །དེ་རྗེས་ཤིས་པ་བརྗོད། བསྔོ་བ་སྨོན་ལམ་གྱི་རྒྱས་འདེབས་པའོ། །

༄༅། །ཚེ་དཔག་མེད་རིགས་ལྔའི་ཞལ་ཐང་གི་རྒྱབ་ཡིག་ཏུ་གནང་བ།

༄༅། །༈ ཨཱོཾ་སརྦ་བི་དྱ་སྭཱ་ཧཱ། ཨཱོཾ་བཛྲ་ཨ་ཡུ་ཥེ་སྭཱ་ཧཱ། ཨཱོཾ་ཨཱཿཧཱུྃ་སྭཱ་ཧཱ། ཨཱོཾ་དྷརྨཱ་དྷཱ་དུ་གརྦྷེ་སྭཱ་ཧཱ། ཨཱོཾ་ཨཱཿཧཱུྃ་བཛྲ་གྷུ་རུ་དེ་ཝ་དཱཀྐི་ནཱི་སརྦ་སིདྡྷི་ཕ་ལ་ཧཱུྃ་ཨཱཿ ཨཱོཾ་ཨཱཿལཾ་ཧཱུྃ། ཨཱོཾ་ཨཱ།
མཾ་ཧཱུྃ། ཨཱོཾ་ཨཱཿཔཾ་ཧཱུྃ། ཨཱོཾ་ཨཱཿཏཾ་ཧཱུྃ། ཨཱོཾ་ཨཱཿབྷྲུྃ་ཧཱུྃ། ཨཱོཾ་ཨཱོཾཿཧཱུྃ། ཨཱོཾ་ཨཱཿཛི་ཧཱུྃ། ཨཱོཾ་ཨཱཿཁཾ་ཧཱུྃ། ཨཱོཾ་ཨཱཿཧཱུྃ་ཧཱུྃ། ཨཱོཾ་ཨཱཿཏྲཾ་ཧྲཱི་ཨཱ༔ ཨཱོཾ་ཡེ་དྷརྨཱ་ཧེ་
ཏུ་པྲ་བྷ་ཝཱ་ཧེ་ཏུནྟེ་ཥནྟེ་ཐཱ་ག་ཏོ་ཧྱ་བ་དཏ་ཏེ་ཥཱཉྩ་ཡོ་ནི་རོ་དྷ་ཨེ་ཝཾ་ཝཱ་དཱི་མ་ཧཱ་ཤྲ་མ་ཎ་སྭཱ་ཧཱ། ཨཱོཾ་སུ་པྲ་ཏིཥ་ཋ་བཛྲ་ཡེ་སྭཱ་ཧཱ། དབང་བཅུ་མངོན་ཤེས་རྫུ་འཕྲུལ་སྟོབས་རྣམས་དང་། །
གཟུང་དང་རྣམ་ཐར་ཡོན་ཏན་མཆོག་གྲུབ་ནས། །གཞན་གྱི་མ་ཐུལ་འགྲོ་རྣམས་འདུལ་བྱེད་ཅིང་། །ཐམས་ཅད་བྱང་ཆུབ་མཆོག་ལ་འགོད་པར་ཤོག །བློ་གྲོས་རྒྱ་མཚོ་གཏིང་དཔག་
དཀའ་བ་དང་། །ལེགས་བྱས་ལྷུན་པོ་རྐྱེན་གྱི་མི་གཡོ་བའི། །དགོངས་པ་མཁའ་དབྱིངས་གཞལ་མེད་ཁང་བཟང་མཆོག །མཁྱེན་རབ་ནམ་མཁའི་འོད་ཀྱིས་གསལ་གྱུར་ཅིག །ཅེས་པ་འདི། འཕྲེང་པོ་

༄༅། །སེངྒེ་སྒང་ནས། སྡེ་བ་ཆོས་ཀྱི་རྗེ་ཐུབ་དབང་རྒྱལ་མཚན་དཔལ་བཟང་པོའི་ཐུགས་དམ་དཔལ་རི་བདྨ་འོད་ཀྱི་ཞལ་ཐང་བཞེངས་པའི་རྒྱབ་ཡིག་ཏུ་གནང་བའོ། །མཐས་ཡས་མཁྱེན་པའི་དཀྱིལ་འཁོར་གསལ་བར་
རྫོགས། །ཚད་མེད་ཐུགས་རྗེའི་འོད་ཟེར་ཕྱོགས་བཅུར་འཕྲོ། །ཕན་བདེ་ཉིན་མོར་བྱེད་པའི་མཐུ་མངའ་བ། །རྒྱལ་བ་ཚེ་བདག་རིགས་ལྔ་སྲས་བཅས་མཐུས། །དག་པའི་སྤྱན་ལྡན་ས་སྐྱོང་དབང་
པོ་ཉིད། །སྐུ་ཚེ་ཆོས་སྲིད་རི་དབང་ལྟར་བརྟན་ཞིང་། །ལྷ་མིན་འཆི་བདག་གཡུལ་ལས་རྒྱལ་བ་དང་། །སྟོབས་ལྡན་འཕྲིན་ལས་རྣམ་བཞིར་དབང་བསྒྱུར་ཤོག །ཅེས་པ་འདི་ཡང་ཚེ་དཔག་མེད་རིགས་ལྔའི་
ཞལ་ཐང་གི་རྒྱབ་ཡིག་ཏུ་གནང་བའོ། །

༄༅།    །གཏེར་སྲུང་ཆེན་མོ་རྡོ་རྗེ་གཤོག་རྒོད་མའི་སྐྱེད་ཆོག་བཞུགས་སོ།།

༄༅། །གངས་རིའི་ཕྲེང་བ་ཆེན་པོས་ཡོངས་སུ་བསྐོར་བ་དེའི་ནང་དུ། མཚོ་དང་། རྫིང་བུ་དང་། ནེའུ་གསིང་དུ་མས་མངོན་པར་བཀྲ་བའི་དབུས་སུ། འོད་སྣང་གི་ཁྲག་ཞག་གི་
རྦ་ཀློང་དེའི་སྟེང་དུ་སྣ་ཚོགས་པདྨ་དང་ཉི་ཟླའི་སྟེང་དུ་ཡི་གེ་བྷྱོ་ཡོངས་སུ་གྱུར་པ་ལས། རྡོ་རྗེ་གཤོག་རྒོད་མ་སྐུ་མདོག་མཐིང་ནག་དབུ་ལྔ་ཕྱག་བཞི་འཇིགས་སུ་རུང་བའི་ཆ་བྱད་ཅན། ཕྱག་
གཡས་ཀྱི་དང་པོས་འགུགས་བྱེད་ཀྱི་ལྕགས་ཀྱུས་དགྲ་བགེགས་ཀྱི་སྙིང་ནས་འདྲེན་ཞིང་། འོག་མའི་རྡོ་རྗེས་གདུག་པ་ཅན་ཀླད་ནས་གཟིར་བར་བྱེད་པ། གཡོན་གྱི་དང་བོའི་དགྲ་སྟས་
མ་རུང་པ་ཀུན་གྱི་མགོ་བོ་གཅོད་ཅིང་། འོག་མས་ཐོད་ཁྲག་ཞལ་དུ་རྔུབ་པ། སྤྱན་གསུམ་སྡང་མིག་ཏུ་གཟིར་ཞིང་ཁྲོ་ཆུ་ལྟར་འཁོལ་བ། ཞལ་གདངས་ཤིང་མཆེ་བ་བཙིགས་པ། སྐུ་
ལ་དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ། མགྱོགས་བྱེད་རླུང་གི་གཤོག་པ་ཅན་གྱི་དྲེའུ་ཆིབས་པ། གླིང་བཞི་སྐད་ཅིག་ལ་འཁོར་བ། དེའི་འཁོར་དུ་ལྷ་མོ་ཧེ་ལེ་འབར་མ། རྡོ་རྗེ་

༄༅། །གཡུ་སྒྲོན་མ། དུང་ཁང་ཆེན་མོ། དགེ་བསྙེན་ཆེན་མོ། དཔལ་གྱི་ལྷ་མོ། པདྨ་གར་གྱི་དབང་ཕྱུག་མ། སྡེ་ཁམས་གནས་བདག ཀླུ་མོ་ཁ་འབར། ནད་ཡམས་བདག་
མོ། རྡོ་རྗེ་ཆོས་སྒྲོན། རྡོ་རྗེ་གནས་གཡོན། ཀླུ་རྗེ་རྒྱལ་བ་ཐོད་དཀར། གནས་གསུམ་དཔའ་བོ་མཁའ་འགྲོ་ལ་སོགས་པ་སྤྲིན་གྱི་ཕུང་པོ་གཏིབས་པ་ལྟར་བཞུགས་པར་གྱུར་པར།
དེ་རྣམས་ཀྱི་དཔྲལ་བར་ཨཱོཾ་དཀར་པོ། མགྲིན་པར་ཨཱདམར་པོ། ཐུགས་ཁར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། རང་ཡི་དམ་དུ་གསལ་བའི་ཐུགས་ཁ་ནས་འོད་ཟེར་འཕྲོས་པས་རང་
བཞིན་གྱི་གནས་ནས་སྤྱན་དྲངས་པར་གྱུར། སྔོན་ཚེ་པདྨ་འབྱུང་གནས་སྤྱན་སྔ་རུ། །ཞེས་སོགས་

༄༅།    །བསྟན་སྐྱོང་ཆེན་མོ་རྡོ་རྗེ་གཤོག་རྒོད་མའི་གཏོར་བསྔོས་བསྡུས་པ་བཞུགས།

༄༅། །རྩ་བ་གསུམ་གྱི་ལྷ་ལ་ཕྱག་འཚལ་ལོ། །འདིར་བསྟན་སྐྱོང་ཆེན་མོ་རྡོ་རྗེ་གཤོག་རྒོད་མ་ལ་གཏོར་མ་འབུལ་བ་ནི། བྷྱོཿ སྔོན་ཚེ་པདྨ་འབྱུང་གནས་སྤྱན་སྔ་རུ། །ཇི་ལྟར་ཁས་བླང་དམ་
བཅའ་དྲན་བཞིན་དུ། །བསྟན་སྐྱོང་ཆེན་མོ་རྡོ་རྗེ་གཤོག་རྒོད་མ། །འཁོར་བཅས་བསྟན་པ་བསྲུང་ཕྱིར་གཤེགས་སུ་གསོལ། །དྲག་མོ་རྒྱལ་ཌཱཀྐི་སརྦ་ཌཱཀྐི་ནི་ས་པ་རི་ཝ་ར་བཛྲ་
ས་མ་ཡ་ཛ་ཛ་ཛཱཿ སྙན་པའི་གླུ་ལེན་མཛེས་པའི་གར་སྟབས་ཀྱིས། །འཁོར་བཅས་བཀའ་དང་དམ་ཚིག་ལ་གནས་པའི། །འཕྲིན་ལས་རྣམ་བཞི་ལྷུན་གྱི་གྲུབ་པའི་ཕྱིར། །ཉི་ཟླ་
པདྨའི་གདན་ལ་བཞུགས་སུ་གསོལ། །བཛྲ་ཌཱཀྐི་ནི་ས་མ་ཡ་ཏིཥཋ་ལྷན།

༄༅། །བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ཞེས་བྱ་བ་བཞུགས་སོ། །

༄༅། །སྭ་སྟི་པྲ་ཛ་བྷྱཿབོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ཞེས་བྱ་བ། རྣམ་འདྲེན་མཚུངས་མེད་ཤཱཀྱའི་༼མཐའ་ཐོག་སྦྱང་བའི་ཐུང་ལྡན༽རྒྱལ། །རྒྱལ་སྲས་ཐུ་བོ་འཇམ་
པའི་དབྱངས། །དབྱངས་ཅན་སྙན་ཚིག་འབྱུང་གནས་མ། །མ་སྨད་རྣམ་དཔྱོད་བློ་གྲོས་སྩོལ། །གྲངས་མེད་ཡོན་ཏན་ཀུན་གྱི་གཞིར་གྱུར་པ། །སྔོན་མེད་ཡིག་གཟུགས་བརྡ་སྤྲོད་ལེགས་
བསྐྲུན་ནས། །དྲི་མེད་རྒྱལ་བསྟན་གསལ་མཛད་སམ་བྷོ་ཊ། །མཚུངས་མེད་མཁས་དབང་ཞབས་རྡུལ་སྤྱི་བོས་བསྟེན། །མགོན་དེའི་ལེགས་བཤད་འགྲེལ་མཁས་༼བར་གྱི་ཟུང་ལྡན་པར་མཆོད༽མཁས་
དོན་པཎ་ཊི་ཏ། །ཏ་ཐཱ་ག་ཏའི་བསྟན་འཛིན་འཛིན་མའི་རྒྱན་གཅིག་སྐད་གཉིས་པ། །པ་སངས་མདོག་ལྟར་ཆེས་དཀར་དཀར་བའི་གྲགས་ལྡན་ཞ་༼ཆོས་སྐྱོང་བཟང་པོ་༽ལུ་རྗེ། །རྗེ་དེའི་བཀའ་

༄༅། །ཡི་དྲིན་མཆོག་མཆོག་ཏུ་དྲན་ན་གཅམ་བུ་མིན། །བོད་ཡུལ་བརྡ་དག་༼བར་གྱི་ཟུང་ལྡན་བར་མཆོད༽བརྡ་ལ་ཉེར་མཁོ་བའི། །ས་མཐའི་རྣམ་དབྱེ་རྣམ་པར་གསལ་བ་ཞིག །
འདྲེན་པ་མཆོག་དང་མཆོག་གྱུར་གྲོགས་འགའ་ཡི། །གསུང་གིས་བསྐུལ་ལྟར་བསྐུལ་དོན་འདིར་གསལ་བྱ། །མཁས་༼ཀློག་པའི་ཟུང་ལྡན་བར་མཚོད༽མཁས་བཞེད་སྲོལ་ཇི་བཞིན་དོན། །འགྲིག་འགྲིག་
མགྲིན་པའི་ལམ་ནས་དྲངས། །གསལ་གསལ་ཡི་གེར་བཀོད་འདི་ལ། །ཡང་ཡང་གཟིགས་མཛོད་བློ་གསལ་ཚོགས། །དེ་ཡང་བྱ་བྱེད་བྱས་རིགས་པས། །མ་འོངས་ད་ལྟ་འདས་
ཤེས་བྱ། །དབྱེ་བྱ་འབྱེད་བྱེད་ཕྱེ་བ་དང་། །༼བག་མེད་ཀྱི་ལས་ལ་སོགས་༽དགག་བྱ་འགོག་བྱེད་བཀག་པ་དང་། །༼ལྕགས་ཀྱུ་སོགས་ཀྱིས་༽དགུག་བྱ་འགུགས་བྱེད་བཀུག་པ་དང་། །༼འོག་མས་གོང་མ་༽གདེག་

བྱ་འདེགས་བྱེད་བཏེག་པ་དང་། །༼གདམས་ངག་སོགས་༽དབོག་བྱ་འབོགས་བྱེད་ཕོག་པ་དང་། །༼ནང་དུ་དང་བསྟན་བ་ལ་༽གཞུག་བྱ་འཇུག་བྱེད་བཅུག་པ་དང་། །འདི་རྣམས་ལ་བྱ་བྱེད་ཀྱི་སྒྲ་མ་སྦྱར་
ཡང་དོན་གྱིས་རྟོགས་པར་བྱའོ། །༼གནས་སུ་༽གཞག་བྱ་འཇོག་བྱེད་བཞག་པ་དང་། །གཞིག་བྱ་འཇིག་བྱེད་བཤིག་པའོ། །དབུག་བྱ་འབིགས་བྱེད་ཕུག་པ་དང་། །༼སྣོད་སོགས་༽་དགང་བྱ་འགེངས་
བྱེད་བཀང་བ་དང་། །༼བློས་དང་ལག་སོགས་ཀྱིས་༽གཏང་བྱ་གཏོང་བྱེད་བཏང་བ་དང་། །༼དབུགས་དང་ཕྱིར་སོགས་༽དབྱུང་བྱ་འབྱིན་བྱེད་ཕྱུང་བ་དང་། །༼ལག་ཏུ་༽གཟུང་བྱ་འཛིན་བྱེད་བཟུང་བའོ། །
༼གནས་སུ་༽དགོད་བྱ་འགོད་བྱེད་བཀོད་པ་དང་། །༼སྲོག་དང་ཤིང་སོགས་༽གཅད་བྱ་གཅོད་བྱེད་བཅད་པ་དང་། །༼སྲོག་ཆགས་༽གསད་བྱ་གསོད་བྱེད་བསད་པ་དང་། །༼གཏམ་སོགས་༽བརྗོད་བྱ་རྗོད་བྱེད་
བརྗོད་པའོ། །༼ངག་ནས་དང་ཕྱིར་༽གདོན་བྱ་འདོན་བྱེད་བཏོན་པ་དང་། །༼འོག་ཏུ་༽མནན་བྱ་གནོན་བྱེད་མནན་པའོ། །༼གོས་སོགས་ཀྱིས་༽དགབ་བྱ་འགེབས་བྱེད་བཀབ་པ་དང་། །༼གདམས་ངག་དང་

༄༅། །ས་བོན་སོགས་༽གདབ་བྱ་འདེབས་བྱེད་བཏབ་པ་དང་། །༼བྱིན་དང་ལྷ་སོགས་༽དབབ་བྱ་འབེབས་བྱེད་ཕབ་པ་དང་། །༼གདུགས་དང་གྲུ་གུར་སོགས་༽དབུབ་བྱ་འབུབས་བྱེད་ཕུབ་པའོ། །
༼ཕ་རོལ་བདུད་ཀྱི་དཔུང་སོགས་༽གཞོམ་བྱ་འཇོམས་བྱེད་བཅོམ་པའོ། །༼ལོ་ཙཱ་བས་ཆོས་དང་ལྟས་ངན་ཆུ་སོགས་གཞན་དུ་༽བསྒྱུར་བྱ་སྒྱུར་བྱེད་བསྒྱུར་པའོ། །༼དགོངས་པ་དང་བཅིངས་བ་སོགས་༽དགྲོལ་བྱ་འགྲོལ་བྱེད་བཀྲོལ་
བ་དང་། །༼བདུད་དང་མུ་སྟེགས་སོགས་༽གདུལ་བྱ་འདུལ་བྱེས་བཏུལ་བ་དང་། །༼ནོར་སོགས་༽དབུལ་བྱ་འབུལ་བྱེད་ཕུལ་བ་དང་། །༼ཚད་ཀྱིས་༽གཞལ་བྱ་འཇལ་བྱེད་བཅལ་བ་དང་། །༼སེམས་ཅན་
ཐམས་ཅད་འཇིལ་བར་བྱེད་པ་ལྟ་བུའི་༽གཞིལ་བྱ་འཇིལ་བྱེད་བཅིལ་བ་དང་། །༼ཅིག་བ་སོགས་༽བསྒྱེལ་བྱ་སྐྱེལ་བྱེད་བསྐྱེལ་བ་དང་། །༼དགྲ་བོ་འཁོར་བ་སོགས་ལས་༽བསྒྲལ་བྱ་སྒྲོལ་བྱེད་བསྒྲལ་བའོ། །དེ་
ལྟ་བུའི་འདས་ཚིག་རྣམས་ལ། །ས་མཐའི་རྒྱུན་དུ་༼ག་ང་བ་མ་བཞིའི་མཐར་༽སྤང་བར་བྱ། །ཞེས་པ་བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ལས་དུས་གསུམ་གྱི་བརྡ་སྤྱིར་བཤད་

པའི་ལེའུ་སྟེ་དང་པོའོ། །སླར་ཡང་སྐུལ་ཚིག་དང་བཅས་པའི། །དུས་གསུམ་བརྡ་ཡི་རྣམ་དབྱེ་ནི། །བགྱི་༼བྱ༽བགྱིད་༼བྱེད༽བགྱིས་༼བྱས༽དང་གྱིས་༼འདི་རྣམས་ལ་བྱ་བྱེད་བྱས་གྱིས་ཤིག་ཡིགི་སྒྲ་མ་སྦྱར་ཡང་
དོན་གྱིས་རྟོགས་པར་བྱའོ། །༽ ཤིག་གི །རིགས་པས་ས་མཐའ་འཐོབ་ཚུལ་ནི། །༼ཕྱོགས་གཅིག་ཏུ་༽བསྲེ་བྱ་༼བརྩི༽སྲེ་བྱེད་༼བརྩིད༽བསྲེས་༼བརྩིས་༽སྲེས་༼བྱེ༽ཤིག །༼མེ་དང་ཉི་མ་སོགས་དྲོད་ཀྱི༽བསྲོ་བྱ་
སྲོ་བྱེད་བསྲོས་སྲོས་ཤིག །༼གཞན་གྱི་ནོར༽བརྐུ་བྱ་རྐུ་བྱེད་བརྐུས་རྐུས་ཤིག །༼སྣུམ་སོགས༽བསྐུ་བྱ་སྐུད་བྱེད་བསྐུས་སྐུས་ཤིག །༼དཔོན་དང་གཡོག་སོགས་སུ་༽བསྐོ་བྱ་སྐོ་བྱེད་བསྐོས་སྐོས་ཤིག །
༼ཕྲེང་བ་སོགས་སྲད་བུར་༽བརྒྱུ་བྱ་རྒྱུད་བྱེད་བརྒྱུད་རྒྱུས་ཤིག །༼རྩྭ་སོགས་༽བརྔ་བྱ་རྔ་བྱེད་བརྔས་རྗེས་ཤིག །༼མིག་གིས་༽བལྟ་བྱ་ལྟ་བྱེད་བལྟས་ལྟོས་ཤིག །༼ནང་དུ་དང་མཐའ་དམག་སོགས་༽བསྡུ་བྱ་སྡུ་
བྱེད་བསྡུས་སྡུས་ཤིག །༼གྲངས་ཀྱི་༽བརྩི་བྱ་རྩི་བྱེད་བརྩིས་རྩིས་ཤིག །༼སྔགས་སོགས་༽བཟླ་བྱ་བློ་བྱེད་བཟླས་ཟློས་ཤིག །༼ཞབས་ཀྱིས་༽བཅག་བྱ་འཆག་བྱེད་བཅགས་ཆོགས་ཤིག །༼ཕྱེ་མར་

༄༅། །སོགས་༽བཏག་བྱ་འཐག་བྱེད་བཏགས་ཐོགས་ཤིག །༼སྦུ་སོགས་༽བཏོག་བྱ་འཐོག་བྱེད་བཏོགས་ཐོགས་ཤིག །༼མིང་དང་སྒྲོ་སོགས་༽གདགས་བྱ་འདོགས་བྱེད་བཏགས་ཐོགས་ཤིག །
༼ཤིང་དང་སྲོལ་སོགས་༽གཟུགས་བྱ་འཛུགས་བྱེད་བཙུགས་ཚུགས་ཤིག །༼ཚོགས་གཉིས་སོགས༽གསག་བྱ་གསོག་བྱེད་བསགས་སོགས་ཤིག །༼མེ་དང་ཉི་མས་༽བསྲེག་བྱ་སྲེག་བྱེད་བསྲེགས་བསྲེགས་ཤིག །
༼མདོ་སྡེ་སོགས་༽བཀླག་བྱ་ཀློག་བྱེད་བཀླགས་ཀློགས་ཤིག །༼རྟ་སོགས་ཀྱི་བང་༽བརྒྱུག་བྱ་རྒྱུག་བྱེད་བརྒྱུགས་རྒྱུགས་ཤིག ། ༼གྲོགས་སོགས་ཀྱིས་༽བསྒྲུག་བྱ་སྒུག་བྱེད་བསྒུགས་སྒུགས་ཤིག །༔
སྒྱུ ༼དམ་ཚིག་དང་དྲིལ་བུ་སོགས།༽བསྒྲག་བྱ་སྒྲོག་བྱེད་བསྒྲགས་སྒྲོགས་ཤིག །༼གྲལ་དུ་༽བསྒྲིག་བྱ་སྒྲིག་བྱེད་བསྒྲིགས་སྒྲིགས་ཤིག །༼གནས་སུ་༽བསྙེག་བྱ་སྙེག་བྱེད་བསྙེགས་སྙེགས་ཤིག །༼གཙུག་ལག་
ཁང་དང་མཆོད་རྟེན་སོགས་༽བརྩིག་བྱ་རྩིག་བྱེད་བརྩིགས་རྩིགས་ཤིག །༼གནས་སུ་༽དྲང་བྱ་འདྲེན་བྱེད་དྲངས་དྲོངས་ཤིག །༼ཉམས་སུ་༽མྱང་བྱ་མྱོང་བྱེད་མྱངས་མྱོངས་ཤིག །༼ཡིད་དང་ལུས་སོ་གས་ཀྱིས་༽

བཅང་བྱ་འཆང་བྱེད་བཅངས་ཆོངས་ཤིག །༼ཞགས་བ་སོགས་ཀྱིས་༽བཅིང་བྱ་འཆིང་བྱེད་བཅིངས་ཆིངས་ཤིག །༼སྡིག་བ་སོགས་༽སྤང་བྱ་སྤོང་བྱེད་སྤངས་སྤོངས་ཤིག །༼ཉམས་སུ་དང་ལག་ཏུ་༽བླང་བྱ་
ལེན་བྱེད་བླངས་ལོངས་ཤིག ། ༼ནང་དུ་༽བཙང་བྱ་འཚང་བྱེད་བཙངས་ཚངས་ཤིག །༼ནོར་སོགས༽བཙོང་བྱ་འཚོང་བྱེད་བཙོངས་ཚོངས་ཤིག ། ༼དྲང་པོར་༽བསྲང་བྱ་སྲོང་བྱེད་
བསྲངས་སྲོངས་ཤིག །༼རིང་དུ་སོགས་༽བསྲིང་བྱ་སྲིང་བྱེད་བསྲིངས་སྲིངས་ཤིག །༼གཞན་གྱི་གནོད་བ་༽བསྲུང་བྱ་སྲུང་བྱེད་བསྲུངས་སྲུངས་ཤིག །༼ཡན་ལག་སོགས་༽བརྐྱང་བྱ་རྐྱང་བྱེད་བརྐྱངས་
རྐྱོངས་ཤིག །༼ ཐུགས་ཀྱི་དགྱེས་པ་དང་ཐུགས་དམ་༽བསྐང་བྱ་སྐོང་བྱེད་བསྐངས་སྐོངས་ཤིག །༼དྲིན་གྱིས་༽བསྐྱང་བྱ་སྐྱོང་བྱེད་བསྐྱངས་སྐྱོངས་ཤིག །༼ཟན་སོགས་༽བསྒང་བྱ་སྒོང་བྱེད་བསྒངས་སྒོངས་
ཤིག ༑༼ཕྲེང་བ་སོགས་༽བསྒྲང་བྱ་སྒྲོང་བྱེད་བསྒྲུངས་སྒྲོངས་ཤིག ། ༼རྒྱལ་མཚན་༽བསྒྲེང་བྱ་སྒྲེང་བྱེད་བསྒྲེངས་སྒྲེངས་ཤིག ། ༼ཐུང་ངུར་༽བསྟུང་བྱ་སྟུང་བྱེད་བསྟུངས་སྟུངས་ཤིག །

༄༅། ། ༼རྔ་སོགས་༽བརྡུང་བྱ་རྡུང་བྱེད་བརྡུངས་རྡོངས་ཤིག །༼ཕན་ཚུན་སོགས་༽བསྡོང་བྱ་སྡོང་བྱེད་བསྡོངས་སྡོངས་ཤིག ། ༼མགྲོན་པོ་སོགས་༽བརྫང་བྱ་རྫོང་བྱེད་བརྫངས་
རྫོངས་ཤིག །༼ལག་པ་སོགས་ཀྱིས་༽གཡབ་བྱ་གཡོབ་བྱེད་གཡབས་གཡོབས་ཤིག །༼དྲིན་ལན་སོགས་༽བསབ་བྱ་འཚོབ་བྱེད་བསབས་སོབས་ཤིག །༼ཉིས་པ་སོགས་ལས་༽བསྐྱབ་བྱ་སྐྱོབ་བྱེད་བསྐྱབས་
སྐྱོབས་ཤིག །༼ལོད་སོགས་༽བསྒྲིབ་བྱ་སྒྲིབ་བྱེད་བསྒྲིབས་སྒྲིབས་ཤིག །༼ཐལ་མོ་སོགས་༽བརྡབ་བྱ་རྡེབ་བྱེད་བརྡབས་རྡོབས་ཤིག །༼མཉམ་དུ་༽བསྡེབ་བྱ་སྡེབ་བྱེད་བསྡེབས་སྡེབས་ཤིག །༼མུ་
སྟེགས་སོགས་ཀྱི་བསྟན་པ་༽བསྒྲུབ་བྱ་སྒྲུབ་བྱེད་བསྣུབས་སྣུབས་ཤིག །༼བྱིན་གྱིས་༽བརླབ་བྱ་རློབ་བྱེད་བརླབས་རློབས་ཤིག །༼ཡོན་ཏན་༽བསླབ་བྱ་སློབ་བྱེད་བསླབས་སློབས་ཤིག །༼མཆོད་པ་སོགས་༽
བཤམ་བྱ་ཤོམ་བྱེད་བཤམས་ཤོམས་ཤིག །༼ཡིད་ཀྱི་༽བསམ་བྱ་སེམ་བྱེད་བསམས་སོམས་ཤིག །༼ཆུ་སོགས་༽བསྐམ་བྱ་སྐེམ་བྱེད་བསྐམས་སྐོམས་ཤིག །༼ཡན་ལག་སོགས་༽བསྐུམ་བྱ་སྐུམ་བྱེད་།

བསྐུམས་སྐུམས་ཤིག །༼ཏིང་ངེ་འཛིན་༽བསྒོམ་བྱ་སྒོམ་བྱེད་བསྒོམས་སྒོམས་ཤིག །༼བློ་དང་སྐུད་པ་སོགས་༽བསྒྲིམ་བྱ་སྒྲིམ་བྱེད་བསྒྲིམས་སྒྲིམས་ཤིག །༼དམ་ཚིག་པ་དང་ཡེ་ཤེས་པ་སོགས་༽བསྟིམ་བྱ་སྟིམ་བྱེད་
བསྟིམས་སྟིམས་ཤིག །༼ལྕགས་སྒྲོག་སོགས་ཀྱིས་༽བསྡམ་བྱ་སྡོམ་བྱེད་བསྡམས་སྡོམས་ཤིག །༼ཕྱོགས་གཅིག་ཏུ་༽ བསྡོམ་བྱ་སྡོམ་བྱེད་བསྡོམས་སྡོམས་ཤིག །༼ཁྲི་དང་ཕྱག་ཏུ་༽བསྣམ་བྱ་སྣོམ་བྱེད་
བསྣམས་སྣོམས་ཤིག །༼བསྟན་བཅོས་དང་བྱ་བ་སོགས་༽བརྩམ་བྱ་རྩོམ་བྱེད་བརྩམས་རྩོམས་ཤིག ། ༼ཕྱོགས་གཅིག་ཏུ་༽བཟླུམ་བྱ་ཟླུམ་བྱེད་བཟླུམས་ཟླུམས་ཤིག །དེ་སོགས་འདས་བསྐུལ་ཚིག་
རྣམས་ལ། །ས་མཐའི་རྒྱུན་དུ་དབང་ཤེས་བྱ། །ཞེས་པ་བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ལས་དུས་གསུམ་གྱི་བརྡ་བྱེ་བྲག་ཏུ་བཤད་པའི་ལེའུ་སྟེ་གཉིས་པའོ། །
༼འདིར་ཉེར་མཁོ་ཙམ་བྲིས་མོད་རྒྱས་པར་གསུང་རབ་རྣམས་སུ་གཟིགས།།༽མཛོད་དཀྲོགས་ཞོ་དཀྲོགས་གཏམས་པའི་དཀྲིགས། །༼གྲངས་ཀྱི་དཀྲིགས་ཕྲག་གོང་འོག་བསྟན་པ་དཀྲུགས་། །༼དཀྲུགས་ཕན་ཚུན་དཀྲུགས་༽༼ཕག་

༄༅། །བས་༽བཀྱིགས་པའི་ལྐུགས་༼སྨྲ་མེད་༽པ་སྐྱིགས་བུས་སྐྱུགས། །༼རྟའི་༽སྲབ་སྐྱོགས་སྣོད་སྐྱོགས་རྒྱལ་༼འཛུག་པའི༽སྐུགས་འཇལ། །ཆུ་སྐྱེགས་རི་སྐྱེགས་༼རི་སྐད་བྱང་འཐད་༽རྒྱ་སྐྱེགས་སྐོགས། །
ཁྲེགས་ཆོད་ཆོག་ཁྲིགས་སྐད་༼ཀྱི་༽འགྱུར་ཁུགས། །ཁྱོགས་ཀྱི་ཁུགས་པ་བཀབས་པས་༼ཉིས་པ་སོགས་༽ཁེགས། །སྲ་མཁྲེགས་རྒན་འཁོགས་གྲང་༼པའི་ཆུ་གར་ཟུར་སྲིས་པའི་༽འཁྱགས་འཁྱགས། །སྤྲིན་
འཁྲིགས་༼མུན་པ་འཁྲིགས་༽མི་༼སངས་རྒྱས་གོང་འོག་འཁྲུགས་འབྱུང་བ་འཁྲུགས་ཡིད་འཁྲུགས་༽འཁྲུགས་ཕན་ཚུན་འཁྲུགས། །གླེགས་བམ་༼གླེགས་ཤིང་གླེགས་ཐག་༽གླེགས་༼ཆོས་གོས་༽བུ་གྲགས་༼འདས་༽ལྡན་༼ཟླ་༽གྲོགས། །
སྒྱུ སྒོ་གླེགས་ཆག་གྲུགས་གླགས་ལྟའི་གེགས། །བགེགས་ལམ་བགགས་པས་མགྱོགས་༼མྱུར་བུ་༽པར་འགགས། །མཉམ་འགྲོགས་རྒྱགས་༼ཁེངས་བྲེགས་ཀྱིས་༽པས་རྒྱུགས་༼རྒྱགས་ཕྱེ་དང་ཡོན་ཏན་སོགས་ཀྱི་
རྒྱུགས་འབུལ་བ་༽ཟོས་སྒྲེགས། །ཆོས་སྒྲོགས་སྒྱོགས་རྡོ་གྲོ་ཆས་རྒྱགས། །འཇུག་ངོགས་ཆུ་ངོགས་རི་ཡི་ངོགས། །སྙན་དངགས་༼སྙན་ངག་ཀྱང་འཐད་༽མདོ་༼སྔགས་༽གསང་༼སགས་༽ རིག་༼སྔགས་༽

གཟུངས་སྔགས། །དྲག་སྔགས་སྨྲེ་སྔགས་སྔགས་པས་༼ཕོ་ཉ་སོགས་༽མངགས། །སྐྱོ་༼འཁྲུགས་ལོང་༽སྔོགས་བསྟོད་བསྔགས་མཚངས་ནས་བསྔོགས་། །༼འདས་༽༼མཛའ་བ་ཡིད་གཅུགས་མཛའ་གཅུགས་
ཡིད་ལ་གཅགས། །འཁོན་༼མི་མཛའ་བ་༽གཅུགས་གྲིའི་ལྕགས་རིན་ཆེན་ལྕགས། །གནམ་ལྕགས་ལྕགས་རི་ལྕགས་ཀྱུ་༼ལྕགས་༽སྒྲོག །བློས་ལྕོགས་མགོ་༼མི་ཏོག་༽ལྕོགས་མཁར་གྱི་ལྕོགས། །
གནས ་༼བའི་༽ཆགས་འདོད་ཆགས་གོར་མ་༼ཐེ་ཚོམ་དང་བྲལ་བའི་༽ཆགས། །བག་ཆགས་མཐར་ཆགས་ཉེས་པ་འཆགས། །རབ་འཇིགས་༼ཡེ་ཤེས་ཀྱི་ཁྲོ་བོ་༽འཇིགས་བྱེད་འཇིགས་སྐྲགས་བྲལ། ། 
རང་སར་འཇགས་དང་རོ་འཛིན་ལྗགས། །རུས་གཉགས་༼མྱི་བན་དེ་ཁུ་མ་ར༽གནས་སུ་སྙོགས་དང་སྙིགས། །སྙིགས་༼མ་ལྔ་བདོ་བའི་༽དུས་སྙུགས་རིང་ལྷུང་བཟེད་སྙིགས།།གཏོགས་༼ལྷ་ཆེན་༽འདོད་སྡེར་
གཏོགས་མ་གཏོགས་པ། །སེ་གོལ་གཏོགས་ཤིང་ཐིགས་པ་༼ཆུ་སོགས༽གཏིགས། །མཐས་གཏུགས་ཟད་༼པའི་༽གཏུགས་ཞབས་ལ་གཏུགས། །ཁ་༼དར༽བཏགས་བཀའ་༼ཁྲིམས་བསྒྲགས་པ་༽

༄༅། །བཏགས་རྟགས་མཚན་༼དོན་༽རྟོགས། །མངོན་༼ལྷའི༽རྟོགས་རྟོགས་བརྗོད་ལྟོགས་ཀྱང་༼མཐའ་མེད༽འབད། །རྟོགས་ལྡན་མཁས་༼མཁས་སྟེགས་ནི་མཁས་བ་བརྒྱུད་པའི་མན་ངག་ཅན་ཏེ་གསོ་རིག་ལས་
འབྱུང་༽སྟེགས་སྟེགས་བུར་འདུག །མུ་སྟེགས་ཡ་༼ཡས་སྟགས་ཞེས་པ་གྲོང་ཚིགས་ཡིན་༽སྟགས་གཞོགས་སྟེགས་ཅན། །ཀུན་བརྟགས་བརྒལ་བརྟགས་ཡིན་མིན་༼ལེགས་པར་༽བརྟགས། །༼ཚེམས༽ཐགས་བཟང་
ཐུགས་རྗེ་ཐོགས་མེད་ཐུགས། །ཐགས་མཁན་ཆུ་ཐིགས་ལགས་ན་༼རྡོ་ཐོགས་ཀྱང་༽ཐོགས། །བླ་༼མས་ཀྱི་ད་ས་ཟ་ཐུབ་བྱེད་པ་ནི་མི་སློབ་པའི་ཚད་ཡིན་པས་བྱས་ཀྱང་རུང་།༽དྭགས་ཡི་དྭགས་དགས་པོ་རུས། །རི་
དྭགས་རེ་དོགས་དྲེགས་པས་དྲགས། །ཐལ་དྲགས་གདགས་སྲིབས་གདགས་པ་༼འདི་བསྟན་བཅོས་༽འཆད་། །གདུགས་༼ཉི་མ་༽སྐྱོབ་གདུགས་ཕུབ་༼མཆོད་རྫས་༽གདུགས་ཚོད་གདུགས། །ཐབས་
རྡུགས་༼རྣོ་མེད་རྡུགསཀྱང༽སྣོད་དུ་༼བླུགས་པའི་དོན་༽ལྡུགས་༼འདས་ཚིག༽ལྕེས་བལྡགས། །འོག་བསྡོགས་ཉེར་བསྡོགས་སྣ་ཐག་བསྡོགས། །༼འདས༽ནགས་ཀླུང་བརྣགས་༼བཟང་ནུ༽ནུས་སྦས་པའི་བརྣོགས། །

༼གཞི་དང་མ་འབྲེལ་བ་༽པགས་པ་སྟག་གི་༼གཞི་འབྲེལ་དྲུག་སྨྲ་ཅན་༽ལྤགས་པ་དང་། །རྗེས་དཔགས་རྒྱལ་༼མུ་སྟེགས་༽དཔོགས་སྤགས་༼གནས་རྣམས་དང་༽དང་སྦྱུགས། །ཁེ་སྤོགས་རྡུལ་སྤྲུགས་སྟག་༼གཞི་འབྲེལ་དྲུག་སྒྲ་
མེ་བ། འདིར་གཞི་དང་མ་འབྲེལ་བ་དང་འབྲེལ་ཀྱང་དྲུག་སྒྲ་ཡོད་ཚེ་བརྐྱངདང་གཞི་དང་འབྲེལ་ཞིང་དྲུག་ཟླ་མེད་ཚེ་ལ་མགོ་ཅན་ནོ། །༽ ལྤགས་བཏིང་། །གཏིང་ཕུབས་གནག་ཕྱུགས་༼ནོར་གྱིས་ཕྱུགས་བ་ལ་མ་ཡིན་ནོ་༽ཕོགས་༼བཟའ་བཏུང་གི།༽
སུ་འཐོབ། །ཕྱོགས་བཅུར་༼ཤར་ཕྱོགས་ལྷོ་ཕྱོགས་ནུབ་ཕྱོགས་བྱང་ཕྱོགས་སོགས་༽ཆགས་ཕེབས་ཕིགས་པར་སྨྲ། །ཉིན་ཞགས་རས་ཕྲུགས་༼ཐུགས་གཅིག་༽སེན་མོས་ཕྲུགས། །ཆགས་ལྷམ་ཕྱོགས་ལྷུང་
ཕྱགས་མས་༼སྡུད་བྱེད་༽ཕྱགས། །འཕགས་ཡུལ་ཁྱད་འཕགས་མ་འཕྱུགས་༼འཆགས་ཞེས་པ་ཡུལ་སྐད་༽པའི།།འཕགས་༼སྟེང་དུ་འཕགས་༽པ་མི་༼བླ་མའི་ཐུགས་རྗེ་དང་ལྡན་པ་༽འཕྲོགས་རྟོགས་པའི་འཕྲིགས། །བོགས་
༼སྐྱེད་འདོན་༽འདོན་ཚོན་བྱུགས་༼འདས་༽ མཚོན་གྱིས་༼སྐྲ་སོགས་༽བྲེགས། །སྲེག་བླུགས་སྤྱི་བླུགས་བླུགས་གཟར་གྱིས། །སྣོད་བླུགས་ན་བླགས་༼ཁ་ཡི་༽དབུགས་ཀྱིས་དཔགས། །སྐྱོན་གྱིས་

༄༅།      །སྦགས་པ་མཉམ་དུ་སྦྲུགས། །རོ་མྱགས་ཉེས་དམིགས་དམིགས་སུ་མེད། །དམིགས་པས་དམིགས་བསལ་དམིགས་བུ་༼མདོ་སྡེ་ཚངས་པའི་དྲ་བ་སོགས་མང་པོར་སྣང་གསུངས༽
དམྱུགས། ༑སྲོག་ཆགས་༽རྨིགས་པ་༼བྱིང་རྨུགས་བྱང་ངོ༽རྨུགས་འཛིན་སོ་ཡིས་རྨུགས། །མིག་གཙིགས་མཆེ་གཙིགས་གཙགས་བུས་༼འདས་དོན༽གཙགས། །གཙིགས་ཆེ་བཙགས་དང་༼ཁྲོ་བོ་༽སྨེ་བ་
བརྩེགས༑ ༑༼མདོ་༽དཀོན་བརྩེགས་༼ཅོག༽ཁང་བརྩེགས་༼པདྨ་ཉི་ཟླ་བརྩེགས་པའི་ཁྲི་ཞེས་པ་ལྟ་བུ་༽གདན་སོགས་བརྩེགས། །ཁྲོལ་ཚགས་ཚགས་བསྡམས་ཐོར་ཚུགས་བཅིང་། །ཕུན་ཚོགས་སྲོལ་ཚུགས་
སྒྱུ ཚིགས་༼ངག་གི་བརྗོད་ཚིག་མིན་ནོ་༽བཅད་མཁས། །༼ཡིག་འབྲུ་ཚུགས་ཀྱང་ངོ་༽ལུས་ཚུགས་ཕྲན་ཚེགས་དཀའ་ཚེགས་མེད། །དུས་ཚིགས་༼གནམ་གྱི་༽དགུ་ཚིགས་༼ལུས་སོགས་༽རྒལ་ཚིགས་༼ལུས་ཀྱི༽ཚིགས། །༼བཅན་
སྨྱུག་ལྟ་བུ་༽གཏན་ཚིགས་སྣ་ཚོགས་ཚོགས་ལ་འཚོགས། །༼སྤྱི་བོའི་ཚོགས་མང་ངོ་༽༼གྱེན་དུ་༽འཛེགས་༼བྱ་བ་ཟིན་བ་༽རྫོགས་༼དུས་བཞིའི་ཕོ་ཐོག་མ༽རྫོགས་ལྡན་༼མུ་སྟེགས་རྫོགས་བྱེད་ཀྱང་ངོ་༽རྫོགས་སངས་རྒྱས། །ཞགས་པ་

ཞུགས་༼མིའི་མིང་༽རྗེས་༼མཁས་བ་སོགས་ཀྱི་༽ཞུགས་བརྟུལ་ཞུགས། །༼ནངས་པར་༽ཞོགས་ལ་སྙོམས་ཞུགས་ལུས་ཀྱི་གཞོགས། །གཞོགས་སློང་གདན་ལ་བཞུགས་ནས་༼འདས༽བཞོགས། །གཟུགས་
བརྙན་གཟུགས་ཅན་༼ རྒྱལ་པོ་༽སྙིང་པོས་༼སྤྱན་གྱིས་༽གཟིགས། །༼མུ་སྟེགས་༽གཟེགས་ཟན་༼ཉག་མ་སྟེ་ཟེགས་མའང་སྣང་༽གཟིགས་མ་གཟགས་བཟླུགས་བྱ། །གཡེར་མས་གཡིགས་དང་ཁ་ཡོགས་༼གོས་
སོགས་ཀྱིས་༽གཡོགས། །རིགས་༼རིགས་པ་འཛིན་མཁས་ཡིན་ནོ༽འཛིན་རིགས་༼རིགས་ནི་རྒྱལ་རིགས་སོགས་༽རུས་ཕྲ་རགས་༼གྲོགས་༽རོགས། །འོས་རིགས་སྐ་རགས་འོག་ཏུ་རླུགས། །ལུགས་༼ཆོས་དང་འཇིག་
རྟེན་ལུགས་སོགས་༽སྲོལ་བཟང་ལེགས་ངོས་ལོགས་༼ཞལ་ཁ་སོགས་ཀྱི་༽བཀོད། །ལུགས་ཀོང་ལུགས་ལུགས་༼བླུག༽ཞེ་སའི་ལགས། །༼གཉེན་པོ་གང་གིས་ཀྱང་༽མི་ཤིགས་ཤུགས་ལྡན་ཤུགས་ཀྱིས་གཤེགས། །
བདེ་གཤེགས་དེ་བཞིན་གཤེགས་གཤེགས་འབྱེད། །༼ཤི་པ་སོགས་༽གྲིས་གཤགས་གཤེགས་དང་སྡིག་པ་བཤགས། །རལ་པ་སོགས་གསེགས་ཁ་གསགས་༼ཟས་ནོར་༽བསོགས། །༼བྱེ་མ་ཀ་ར་༽

༄༅། །ཧྭགས་དང་ལྷགས་རླུང་འདུས་པའི་ལྷགས། །ཞེས་པ་བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ལས། གའི་རྗེས་སུ་འཇུག་ཚུལ་བྱེ་བྲག་ཏུ་བཤད་པའི་ལེའུ་སྟེ་
གསུམ་པའོ། །བསད་བཀྲོངས་སྐྱོངས་ནད་ངོ་ཚས་སྐྱེངས། །བཅོམ་༼ཞུས་ནས་སྨྲ་མི་ནུས་པའམ་སྐད་ཆུང་ངུས་སྨྲ་བའི་དོན་༽བསྐྱུངས་པ་དང་བྱ་བ་བསྐྱུངས། །ཁེངས་ལྡན་སྣོད་ཁེངས་ཁོངས་སུ་འདུ། །འབྱུང་
ཁུངས་སྐུ་འཁྲུངས་འཁངས་ར་བྱེད། །༼ཁ་བའི་༽གངས་རི་གུངས་འགྲིགས་༼རྣམ་སྣང་༽གངས་ཆེན་མཚོ། །རྩིས་གྲངས་འདས་གྲོངས་གཏམ་གླེངས་༼འདམ་༽ནས། །༼ཟུགས་༽དགོངས་པས་༼འདས་༽
བགྲངས་ནས་རྙོག་མ་བགྲུངས། །དུས་༼འདས་༽ འགྱངས་འགྲེངས་དང་འཆི་བའི་འགྲོངས། །ལྟོ་འགྲངས་དུས་འགྱངས་༼གཞོང་པའི་༽འགངས་ཆེ་བ། །རྒོངས་༼གཏམ་སོགས་ཀྱི་འགོ་རྒྱངས་ཡང་ངོ་༽མོ་
གད་རྒྱངས་རྒྱངས་ཤིང་དང་། །ཟན་རྒངས་སྒྲུངས་པ་སེང་གེ་བསྒྱིངས། །༼ཏིང་ངེ་འཛིན༽དངངས་སྐྲག་༼དང་༽སྔངས་སྐྲག་གང་ཡང་རུང་། །མགུལ་ཆིངས་ཆངས་བུ་རྩལ་གྱི་མཆོངས། །འཇུངས་།

༼འཇུབས་པ་ཞེས་པ་ནི་སེར་སྣ་ཅན་༽བྲལ་སྨན་༼ལྗོངས་༽ཡུལ་༼ལྗོངས་༽གངས་ཅན་ལྗོངས། །གོས་བརྙིངས་ཁ་བརྙངས་འཇིགས་བསྙེངས་བསྙུངས། །བཞུགས་སྟངས་ལྟ་སྟངས་སྟངས་སྟབས་བྱས། །
གང་སྟོངས་དང་ནི་མི་བསྟོངས་ཀྱང་། །ཐེངས་༼ལན་གཅིག་༽གཅིག་ལྷུས་ཐིངས་མཐོངས་༼རྒྱ་ནམ་མཁའི་མཐོངས་སོགས་ཀྱང་བྱ་༽ཁར་འཐུངས། །གསལ་དང་༼རྫོཀ༽དྲུངས་ཕྱུང་གཞན་དུ་མདེངས། །བསྙུན་
༼སྣང་བས་གྲོལ་བའི་༽གདངས་ཁ་༼གདངས་༽ སྒོ་གདངས་རང་གདངས། །གདངས་སྙན་རྭ་གདེངས་རྡོ་རྗེ་གདེངས། །གདེངས་༼ཀླུ་༽ཅན་མེས་གདུངས་༼འདས༽ གཞུ་བདུངས་༼འདས་༽སོ། །བཀྲག་
མདངས་མདངས་སང་དཔྲལ་༼མདངས༽སྒོ་མདོངས། །མདོངས་༼སྐད་ཀྱི་༽གསོལ་མིག་མདོངས་༼ལྡོངས་ཞེས་བྱ་མཛད་༽རླུང་སོགས་ལྡངས། །ནེའུ་ལྡངས་ཆུ་ལ་ལྡིངས་ཀླུ་སྡིངས། །༼དུས༽ད་ནངས་
ནངས་པར་མ་ནོངས་༼མཉེས་པ་༽ཤིག །གནངས་༼དུས་བ།ཞེས་༽དང་ཟས་ཀྱིས་བརྣངས། །དཔངས་མཐོ་དར་དཔྱངས་དཔྱངས་དཔྱི་དཔྱོངས། །༼ཕུང་བོའི་༽སྤུངས་ནས་༼མུ་སྟེགས་༽སྤོངས་སྤྱོད་པར་

༄༅། །འཕྲིན་༼འདས་༽ སྤྲིངས། །གཅེས་ཕངས་དབུལ་ཕོངས་ཁ་འཕངས་༼གོ་འཕང་མ་ཡིན་༽འཕངས། །༼མདའ་རྡོ་སོགས༽སྐྲ་འཕྱིངས་འཕངས་འཛིན་འབོངས་ལ་འཕྱངས། །ལུས་བོངས་
བྱིངས་ལ་འཇམ་དབྱངས་༼བྱང་སེམས་༽མཛེས། །མཁའ་དབྱིངས་སོགས་ཆོས་དབྱིངས་གསུང་དབྱངས་རྗེ་འབངས་༼འཁོར་༽འབུངས་༼དགེ་བ་སོགས་༽སོ། །༼ལག་༽རྗེས་འབྲངས་ལས་འབྱངས་༼ལྷོ་ནས་
༽འཁྲུ་འབྱངས་༼སྨན་དཔྱད་ཀྱི་༽སྤྱོངས། །སྦུངས་༼བསྟན་བ་སྲུངས་ཆེར་གྱིས་ཤིག་ལྟ་བུ་༽ནས་ཆུ་སྦྲེངས་རྟ་སྦངས་༼རླན་བ་༽སྦངས། །རྒྱུད་༼རྒྱུད་༽མངས་༼ཀྱང་ངོ་ཁུར་མངས་ཀྱང་ངོ་མངས་༽ཉོན་མོངས་དམངས་རིགས་དང་། །
དམངས་མ་བླུན་རྨོངས་༼སྣ་མང་ངོ་༽རྨོངས་པའི་བུ། །རྩངས་༼སྲོག་ཆགས་༽པ་ཧ་ཅང་བརྩིངས་པའི་གོས། །༼ལྷ་ཆེན་༽ཚངས་པ་ཚངས་༼དགེ་སློང་༽སྤྱོད་ཡིག་ཚངས་དང་། །འདྲ་༼བའི་༽མཚུངས་ནོར་
ནངས་འཚངས་པས་འཚེངས། །དཔའ་མཛངས་ཡ་རབས་མཁས་པའི་མཛངས། །༼ཕན་ཚུན་༽འཛིངས་པའི་ནོར་འཛངས་༼མཛད་པའི་༽རྫོངས་༼སྐལ་༽སུ་སྦྱིན། །ཡིད་གཞུངས་གཞོངས་༼ལྗོངས་སུ་༽

སུ་རྟེན་བཞེངས་༼གདན་ལས་༽བཞེངས། །སྲོག་ཟུངས་ཟངས་༼རིན་ཆེན་༽ལ་གཟུངས་༼གཟུངས་སྔགས་ཀྱང་ངོ་༽ཐག་གདགས། །གཟུངས་སྤོབས་༼ཆོས་བ་༽གཟུངས་མ་༼ལས་རྒྱ་༽གཟེངས་བསྟོད་བྱ། །༼རྒྱ་
མཚོར་བགྲོད་པའི་༽གྲུ་གཟིངས་གཟུངས་མོ་དྲི་བཟངས་༼ཁ་བཟངས་གོས་བཟངས་སོགས་ལ་ས་མཐའ་ཡོད་མེད་ཡང་རུང་གསུང་༽འཐུལ། །གནས་སུ་འོངས་༼འདས་༽ བ་མ་འོངས་དུས། །ཁྱོན་ཡངས་ཡོངས་འདུའི་ཤིང་
ཡུངས་དཀར། །སེམས་ཡེངས་ཡོངས་སུ་ཡེངས་པའི་མི། །ཐོ་རངས་སྐྱ་རེངས་རེངས་བར་ཤར། །མ་རུངས་༼མ་༽ལུས་རེངས་ཤུགས་རེངས་འབྱིན། །རངས་༼མུ་སྟེགས་༽བྱེད་དྲོད་རླངས་ཁྲག་རྒྱུ
རླངས་ཆགས། །ལིངས་པས་ལོངས་སྤྱོད་ཚད་དུ་༼ནམ་མཁའ་ལས་ནས་ཆོས་ཀྱང་ངོ་༽ལངས། །སྤྱན་ཤངས་སྦུབས་བཤངས་སྒང་གཤོངས་ཆུང་། །འོད་སྲུངས་སྒྲིབ་སངས་གཟའ་པ་སངས། །སངས་
རྒྱས་ཀྱིས་གསུངས་འདས་སྐད་གསང་མཐོ། །སྔོ་བསངས་༼སྔོ་སངས་ཀྱང་རུང་༽ལྷ་བསངས་སྐྱོ་བསངས་མཛད། །རྩེ་ནས་ལྷུངས་དང་འཚུབ་ལྷོངས་ཞི། །ཞེས་པ་བོད་ཀྱི་བརྡ་དག་ས་མཐའི་

༄༅། །རྣམ་དབྱེ་རབ་གསལ་སྒྲོན་མ་ལས། ངའི་རྗེས་སུ་འཇུག་ཚུལ་བྱེ་བྲག་ཏུ་བཤད་པའི་ལེའུ་སྟེ་བཞི་པའོ། །རྒྱན་གོས་ཀྱིས་བཀླུབས་རྒྱལ་པོས་བཀྲབས། །སྐྱབས་གནས་
སྐྱབས་འགྲོ་དཀུ་སྐབས་ཕྱིན། །བར་སྐབས་བྱ་སྐྱིབས་སྐོབས་སུ་ཆུད། །རྟེན་ཁེབས་ཀྱིས་ཁེབས་ཁྱགས་པའི་འཁོབས། །གྲབས་ཡུལ་རྒྱན་འགྲིབས་ལེབ་མོར་གླེབས། །སྔབས་ནས་ཁར་
རྔུབས་༼འདས་༽ཉེས་པ་༼གཡང་སའི་༽བཅབས། །སྒོ་ལྕིབས་སྤྱན་ལྕིབས་གཡང་ལ་ལྕེབས། །ལག་༼ཁྲི་མ་གཞན་ལ་འགོས་དོགས་པའི་༽ལྕིབས་ཚ་ལྕིབས་ཚིག་འབྲུ་ལྕིབས། །ཉ་ལྕིབས་༼ཉ་ཕྱིས་ཏེ་མུ་ཏིག་གི་སྒྲུབས་སོ་༽
རྒྱུ ཆབས་གཅིག་ཆིབས་པ་ཉེས་པ་འཆབས། །རྣར་༼གསུང་དབྱངས་ཡན་ལག་དྲུག་ཅུའི་༽འཇེབས་འཇབས་ནས་ཁུ་བ་༼རུ་པ་སོགས་༽འཇིབས། །ལག་པ་སྟོབས་༼སྙོམས་བའི་དོན་ཏེ་༽པས་བསྙབས་པ་དང་། །
སྤྲིན་༼མུན་པ་གཏིབས་པ་སོགས་༽གཏིབས་གྲིས་༼ཏུམ་ཁུངས་ཏུས༽གཏུབས་སྟབས་གཅིག་ཏུ། །སྟབས་ལེགས་སྟོབས་ལྡན་བྲེད་པའི་རྟབས། །རྒྱལ་ཐབས་ཐབས་མཁས་ཤམ་ཐབས་༼ཀྱི་༽ཐེབས། ༼སུ་བཞག་པ་དེ། །

ཐབས་གཅིག་༼ཞགས་པ་དང་གདམས་ངག་རྗེས་སུ་༽ཐེབས་པས་འཐབས་པ་ཞི། །མུན་༼འཐིབས་༽པ་སྤྲིན་འཐིབས་ནན་ཆགས་འཐེབས། །དྲས་གྲུབས་༼ཆོས་གོས་སོགས་༽ཉེ་རིའི་འདབས་༼འདས་པ་༽ ལྡོབས་
༼ཤེས་ཟླ་བའི་༽སྐྱེན། །སྡེབས་ངོས་ལྡེབས་སུ་བསྐྱར་བའི་ལྡབས། །གནུབས་རུས་༼ནམ་མཁའི་སྙིང་པོ་༽གོས་མནབས་མི་གཙང་སྣབས། །སྣོན་སྣུབས་སྤོབས་པ་རྡུལ་གྱིས་སྦབས། །རྒྱ་༼ཁང་པའི་༽
ཕིབས་ཆགས་ཕེབས་དབབ་བྱ་༼ཡེ་ཤེས་བ་སོགས་༽ཕེབས། །རྟ་༼དཀྱིལ་འཁོར་དང་མཆོད་རྟེན་གྱི་༽བབས་དར་བབས་ས་ལ་༼སྐུལ་ཚིག་༽བབས། །བབས་༼འདས་༽ནས་བབས་བྲབས་༼ཐུན་རྫས་སོགས་ཀྱིས་༽ཤ་བུབས་
༼གཡོགས་པའི་༽དབྱིབས། །བྱུབས་༼དོང་དུ་༽པའི་གཟུགས་༼ཟླུམ་པོ་གྲུ་བཞི་ཟླ་གམ་ཟུར་གསུམ་སོགས་༽དབྱིབས་༼པདྨ་སོགས་ཀྱི་༽སྦུབས་སུ་༼ལྷག་བས་༽སྦྲེབས། །མེ་བརྩུབས་ཞོ་རྩབས་གདུགས་༼ཅིབས་༽འཁོར་
རྩིབས༑ ༑ཚབས་ཆེར་བློ་༼བག་ཚ་བའི་༽འཚབས་དུད་རླུང་འཚུབས། །ཕྱག་ཞབས་བསྒྲིགས་པའི་གཞིབས་༼འདས་༽དང་གཞབས། །ཟབས་རིང་ཟུབས་ཐབས་གཟབས་༼གཟབས་ཀྱང་འཕྲད་༽ནས་བྱ། །

༄༅། །འོབས་སུ་ཡིབས་༼གབ་བའི་དོན་༽དང་དབུབ་བྱའི་༼ཆོས་འཁོར་གྱི་༽གཡབས། །ཡ་མ་སྔ་༼རམས་༽ཕྱི་༼རམས་༽ཚེ་རབས་སུ། །བྱིན་རླབས་དབའ་༼ཆུའི་༽རླབས་ཁུང་བུའི་རླུབས། །གྲི་
སོགས་༼གཞུ་༽ཤུབས་༼དཀར་ཡོལ་ཤུབས་ཤུབས་༽དང་མཉམ་དུ་གཤིབས། །ཡིད་༼འདི་འདོད་པའི་མིང་སྟེ་ཡིས་སྲུབས་བདག་པོ་ཞེས་བ་འདོད་ཁམས་ཀྱི་བདུད་ཀྱི་མིང་༽སྲུབས་མུན་སྲིབས་སྲུགས་བར་དང་། །རྗེས་སོགས་
སུབས་བསྲུབས་༼གླིངས་སོགས༽བསྲབས་པར་༼གནས་སུ་ཕྱིན་པའི་དོན་༽སྲེབས། །ཞེས་པ་བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ལས།བའི་རྗེས་སུ་འཇུག་ཚུལ་བྱེ་བྲག་ཏུ་བཤད་པའི་རྒྱུ
ལེའུ་སྟེ་ལྔ་པའོ། །སྲོག་བསྐུམས་ཞལ་སྐྱེམས་༼གསེར་སྐྱེམས་༽རྒྱ་མཚོ་བསྐྱམས་། །༼འདས་༽ ཁམས་གསུམ་༼འདོད་ཁམས་གཟུགས་ཁམས་གཟུགས་མེད་ཁམས་སོགས་༽ཁམས་བདེ་འབྱུང་བའི་༼ས་ཆུ་མེ་རླུང་ནམ་མཁའ་
སོགས་༽ཁམས། །བར་ཁྱམས་༼དཀྱིལ་འཁོར་དང་ཁང་བའི་༽ཚུལ་ཁྲིམས་རྒྱལ་པོའི་ཁྲིམས། །༼སྐར་མ་༽ཁྲུམས་སྟོད་ཁྲུམས་སྨད་དགྲམ་བྱ་ཁྲེམས་། །༼ཆུ་སོགས༽གོས་འཁུམས་བློ་འཁུམས་ཡན་ལག་འཁུམས། ། །

འཁྱམས་༼འཁོར་བ་སོགས་སུ་༽པར་འོད་འཁྱིམས་བྲེད་ནས་འཁྲིམས། །བློ་གྲིམས་སྐུད་༼པ༽ གྲིམས་ལས་ལ་གོམས། །བསྒོམས་༼གོམས་སོགས་ཀྱིས་༽ནས་བརྔ་འགྲེམས་མགོ་འགེམས་འགྲམས། །
༼འཁྲུགས་༽༼ཚིམ་པའི་༽ངོམས་ནས་ཚམ་རྔམས་འཇིགས་རྔམས་བརྔམས་། །༼བརྔས༽ཞལ་༼བཀའ་ཆེམས་ཁ་ཆེམས་༽ཆེམས་གཞོམ་བྱ་༼ཉོན་མོངས་༽ཆོམས་རུས་མཆིམས། །གར་འཆམས་གྲོས་འཆམས་འདོད་
ལ་འཆུམས། །ཤ་འཇུམས་ཉམས་༼ཉམ་ང་ཉམ་ཆུང་ཉམ་ཐག་ཉམ་དམའ་སོགས་མིན་ནོ ༽རྟོགས་༼ཉམས་དགའ་ཡང་ངོ་༽ཉམས་སུ་ལེན། །དམ་སྡོམ་༼ཉམས་༽ ཁྲིམས་༼ཉམས་༼སྙོམ་ལས་ལ་མ་ཡིན་ནོ་༽སྙོམས། །༼མ་མཉམ་པའི༽
བསོད་སྙོམས་སེམས་སྙོམས་སྙོམས་པར་བཞུགས། །སྙིམས་༼ལག་གི་༽པས་བསྙབས་དང་ང་རྒྱལ་བསྙེམས། །གྲངས་གཏམས་བཅོལ་གཏམས་ནོར་གྱིས་གཏམས། །བྱད་སྟེམས་སྐུ་
བལྟམས་ཐམས་ཅད་༼ཐུགས་སུ་༽ཐུམས། །བློ་འཐུམས་མགོ་འཐོམས་གྲོགས་སུ་འཐམས། །༼ཁང་པ་སོགས་ཀྱི་༽ཟུར་དྲུངས་བཅོལ་གདམས་གཉེར་གདམས་བྱ། །བཀའ་གདམས་པ་ཡི་

༄༅། །གདམས་ངག་འདམས། །སླེ་འདམས་༼བཤང་གཅིན་གཞི་ལམ་ཏུ་གྱུར་པ་སྟེ་འདུལ་བ་ལས་བཤད་༽འདོམས་༼ཅན༽ བསྟན་ནམས་ཀྱང་མིན། །བསོད་ནམས་༼ཕྱིས་ནས་ལག་གིས༽ནོམས་༼འདས་༽
མནམས་རྣམས་༼མང་ཚིག་སྟེ་ཁྱེད་རྣམས་ངེད་རྣམས་ལྟ་བུ་དང་༽བསྣམས། །༼འདས་༽ སྦྱོམས་པ་ཞེས་བྱ་ངོམ་པའི་དོན། །བྱམས་པ་༼བྱང་ཆུབ་སེམས་དབའ་བྱམས་བ་༽ཟས་བྲིམས་༼སྟབས་པའི་༽རབ་འབྱམས་༼སྨྲ་རབས་མདོ་
རབས་སོགས་ནི་སངས་རྒྱས་ཀྱི་མིང་བསྡུས་བའོ་༽ཞིང་། །ཕྱོགས་གཅིག་སྦམས་དང་ཐོ་བརྩམས་༼འདས་༽ བརྩེམ། །༼གོས་སོགས༽ཚོམས་སུ་༼འདི་བས་བའི་སྟེ་ཆེད་དུ་བརྗོད་པའི་ཚོགས་ཀྱང་ངོ༽ཚོམས་པས་ཚེམས་དཀར་
བསྟན། །བར་མཚམས་མཚམས་སྦྱོར་བློ་དང་མཚམས། །ཐོ་འཚམས་ཞུམས་ལ་བཞམས་བསྒོ་བྱེད། །ཡམས་༼ནད༽ཞི་སྤྱན་གཉིས་ཟུམས་མནལ་གཟིམས། །འདོད་པས་གཡེམས་དང་ཟས་ལ་
རེམས། །རམས་ཚོས་འདྲེས་༼འདས༽བརླམས་གཟུ་ལུམ་ཅན། །སེམས་༼སེམས་དགའ་ཡང་ངོ་༽ཅན་ཧམས་༼ཇམ་བའི་༽པ་ལྷུམས་༼སྲངས༽ན་གནས། །ཞེས་པ་བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་

སྒྲོན་མ་ལས། མའི་རྗེས་སུ་འཇུག་པའི་ཚུལ་བྱེ་བྲག་ཏུ་བཤད་པའི་ལེའུ་སྟེ་དྲུག་པའོ། །ད་ནི་རྣམ་དབྱེ་བདུན་གྱི་ནི། །གསུམ་པ་བྱེད་པ་པོ་ཡི་དཔེར། །འདི་སྐད་བདག་གིས་ཐོས་བ་ཞེས་དང་། གང་གིས་
མཚོན་ཏེ་མཚན་ཉིད་དུ་ཞེས་དང་། སངས་རྒྱས་ཀྱིས་གསུང་ཞེས་དང་། མཛའ་བོ་གཉིས་ཀྱིས་འདི་ཡིས་ནི་ཞེས་དང་། ཀུན་གྱིས་གོ་བར་བྱ་ཕྱིར་བཤད་ཅེས་དང་། ཁྱོད་ཀྱིས་སྲོག་ཆགས་གསད་མི་བྱ་ཞེས་དང་། འཁོར་བ་ལ་ནི་རྒྱབ་ཀྱིས་ཕྱོགས་ཞེས་དང་། གཏམ་གྱིས་སད་གསོང་
གྱིར་ཕུག་ཅེས་དང་། ཟིལ་གྱིས་མནན་ཞེས་པ་ལྟ་བུ་རྣམས་སོ། །དཔེར་བརྗོད་འདི་རྣམས་ཀྱིས་མཚོན་ནས་རྣམ་དབྱེ་གསུམ་པ་བྱེད་བ་པོ་རྣམས་ལ་ས་མཐའ་ཆད་པ་དང་། དྲུག་པ་འབྲེལ་བ་དཔེར་ན་སྟག་གི་པགས་པ་ཤིང་གི་ཡལ་ག་ཁྱོད་ཀྱི་ལག་བ་རྒྱབ་ཀྱི་ཕྱོགས་སངས་རྒྱས་ཀྱི་དབུ་ལྟ་བུ་ལ་
ས་མཐའ་སྒྱུར་ན་འཁྲུལ་ཚབས་ཤིན་ཏུ་ཆེའོ། །ངག་གིས་སྨྲས་པ་བདག་གིས་ཐོས། །གང་གིས་མཚོན་པ་ཆང་གིས་མྱོས། །དཔུང་གིས་གཞན་གནོན་ལུང་གིས་ཟིན། །ཁྱེད་ཀྱིས་གསུང་ལྟར་ངེད་ཀྱིས་
བཤད༑ ༑བཅུད་ཀྱིས་ལུས་བརྟས་ཉིད་ཀྱིས་མཁྱེན། །བདུད་ཀྱིས་ཟིན་པ་ནད་ཀྱིས་མནར། །ཚད་ཀྱིས་གཞལ་དང་འོད་ཀྱིས་ཁྱབ། །ཁབ་ཀྱིས་ཕུག་དང་རྒྱབ་ཀྱིས་ཕྱོགས། །ཆབ་ཀྱིས་ཁ་

༄༅། །བཤལ་ཡབ་ཀྱིས་མཛད། །སྐྱེས་ཀྱིས་མགུ་ནས་གོས་ཀྱིས་གཡོགས། །སངས་རྒྱས་ཀྱིས་གསུངས་ཆོས་ཀྱིས་གྲོལ། །ཆབ་ཀྱིས་བརྒྱན་པ་ལྟས་ཀྱིས་མཐོང་། །ཟས་ཀྱིས་ལྟོ་
ཁེངས་ལུས་ཀྱིས་ཐེག །ཀུན་གྱིས་གོ་ཕྱིར་མགོན་གྱིས་བཤད། །གདོན་གྱིས་ཐེབས་པ་ནན་གྱིས་བཅོས། །དཔོན་གྱིས་བསྐོས་པ་རྒྱན་གྱིས་མཛེས། །བོན་གྱིས་བྱས་པ་བན་གྱིས་བཟློག །
ཚོན་གྱིས་བྲིས་པ་རྫུན་གྱིས་བླུས། །ཡུན་གྱིས་རྙེད་པ་ལྷུན་གྱིས་གྲུབ། །གཏམ་གྱིས་བསྙད་དང་འདམ་གྱིས་གོས། །བསམ་གྱིས་མི་ཁྱབ་ལྷམ་གྱིས་ཕན། །ཁུར་གྱིས་དུབ་ཀྱང་འཁོར་གྱིས་
བསྐོར༑ ༑ཆར་གྱིས་ལོ་སྐྱེད་དར་གྱིས་དྲིལ། །གསོར་གྱིས་ཕུག་ལ་གསེར་གྱིས་བྱུག །དལ་གྱིས་འདུག་ལ་ཟིལ་གྱིས་ནོན། །གྲོགས་འདིས་སྟ་རེས་ཤིང་བཅད་ཅིང་། །མེས་སྲེག་
ཆུས་ཁྱེར་ས་ཡིས་མནན། །རྣམ་དབྱེ་ལྔ་པ་འབྱུང་ཁུངས་དཔེ། །དཔེར་བརྗོད་འདི་རྣམས་ཀྱིས་མཚོན་ནས་རྣམ་དབྱེ་ལྔ་བ་འབྱུང་ཁུངས་རྣམས་ལ་ས་མཐའ་ཆད་པ་དང་། གཉིས་པ་ལས་ཀྱི་དོན་དཔེར་ན་སངས་རྒྱས་ལ་སྐྱབས་སུ་མཆི། ཤིང་ལོ་རླུང་གིས་སྤྱོད་

བ་ལྟ་བུ་དང་། བཞི་བ་ཆེད་དུ་བྱ་བ་དཔེར་ན། བྲམ་ཟེ་ལ་ཟན་བྱིན། ཞིང་ལ་ཆུ་དྲོངས། བདག་ལ་ཐུགས་བརྩེ་བར་མཛོད། ཟས་ལ་སྲེད་ཅེས་པ་ལྟ་བུ་དང་། བདུན་པ་གནས་གཞི་དཔེར་ན། ཤིང་ལ་བྱ་གནས། རྒྱ་མཚོ་ལ་ནོར་བུ། མཁས་པ་ལ་ཡོན་ཏན། མཁའ་ལ་ཉི་ཟླ། ས་ལ་ལོ་ཏོག ཕྱུག་པོ་
ལ་ནོར་ཡོད། ཅེས་བ་ལྟ་བུ་རྣམས་ལ་ས་མཐའ་སྦྱར་ན་འཁྲུལ་ཚབས་ཤིན་ཏུ་ཆེ་བར་བློ་གྲོས་དང་ལྡན་པ་རྣམས་ཀྱིས་རྟོགས་པར་བྱའོ། །ཤར་ནས་ཉིན་འཆར་ནང་ནས་ནོར། །སངས་རྒྱས་ལས་ཆོས་ཆོས་ལས་ཚོགས། །མེ་ལས་དུ་
བ་སྤྲིན་ལས་ཆར། །རྒྱུ་ལས་འབྲས་བུ་མ་ལས་བུ། །དེ་སོགས་རྣམ་དབྱེ་གསུམ་ལྔ་ལ། །ས་མཐའ་ཆད་ན་འཁྲུལ་ཚབས་ཆེ། །དེ་ཕྱིར་བློ་གྲོས་ལྡན་རྣམས་ཀྱིས། །བཏང་སྙོམས་མི་གཞག་
ཞིབ་ཏུ་དཔྱད། །ཅེས་པ་བོད་ཀྱི་བརྡ་དག་ས་མཐའི་རྣམ་དབྱེ་རབ་གསལ་སྒྲོན་མ་ལས། རྣམ་དབྱེ་གསུམ་ལྔའི་དཔེར་བརྗོད་བསྟན་པའི་ལེའུ་སྟེ་བདུན་པའོ། །ས་མཐའི་རྣམ་དབྱེ་གསུང་
རབས་ཀྱི། །འབྲི་བརྗོད་ཉེས་པའི་མུན་པའི་དཔུང་། །མཐར་བྱེད་ལེགས་བཤད་སྔོན་མེད་ཀྱི། །རབ་གསལ་སྒྲོན་མ་འདི་ཀོ་རྨད། །དེང་དུས་བློ་དམན་ཆེར་རློམས་པའི། །མགྲིན་བཟང་

༄༅། །ཕལ་གྱིས་ལོག་འཚོ་ཡི། །ཟག་པའི་རྫས་དོན་གཉེར་པ་ལས། །ལེགས་བཤད་གསེར་རྒྱན་ག་ལ་ལེན། །འོན་ཀྱང་བློ་གསལ་དོན་གཉེར་ཅན། །གཞོན་ནུ་འགའ་ཡི་
མགྲིན་རྒྱན་དུ། །བློ་ལྡན་པ་ཤཱ་ཀརྨ་ཡིས། །སྤེལ་བའི་དགེ་ཀུན་བྱང་ཆུབ་བསྔོ། །ཞེས་ས་མཐའི་རྣམ་དབྱེ་རབ་གསལ་སྒྲོན་མ་ཞེས་བྱ་བ་འདི་ནི་ཡོངས་འཛིན་དམ་པ་ཨོ་རྒྱན་བློ་གྲོས་ཀྱིས་བཀས་བསྐུལ་བ་དང་ཕྱིས་སུ་དོན་དུ་གཉེར་བའི་དགེ་
གྲོགས་འགའ་ཞིག་གིས་ཀྱང་བསྐུལ་བ་ལྟར་སྙོམས་ལས་བ་ཤེས་རབ་འོད་ཟེར་གྱིས་སྦྱར་བ་ཛ་ཡནྟུ། མངྒ་ལཾ།

༄༅།    །བརྟན་བཞུགས་རིན་ལྷུན་མ་ནི།

༄༅། །ཐུགས་རྗེའི་ཆུ་གཏེར་ཟབ་ཅིང་རྒྱ་ཆེ་བ། །དམ་པའི་ཆོས་ཀྱི་རིན་ཆེན་ལེགས་གཟུང་ནས། །འགྲོ་བའི་དབུལ་བ་མ་ལུས་སེལ་མཛད་པ། །མཚུངས་བྲལ་ཀླུ་ཡི་
དབང་པོ་བརྟན་པར་བཞུགས། །བསོད་ནམས་རྒྱ་མཚོའི་དབུས་སུ་ལེགས་འཁྲུངས་བའི། །ཡེ་ཤེས་ལྷུན་པོའི་ཕྲིན་ལས་བང་རིམ་ཅན། །གཞན་དོན་བསྡུ་བའི་ལྗོན་པས་རབ་
རྒྱན་པ། །རྒྱལ་སྲས་ལྷུན་པོའི་དཔལ་ཁྱོད་བརྟན་པར་བཞུགས། །དམིགས་མེད་ཐུགས་རྗེའི་དཀྱིལ་འཁོར་རབ་རྒྱས་ཤིང་། །ལེགས་པར་བཤད་པའི་འོད་ཟེར་ཕྲེང་བ་ཡིས། །
སྐྱེ་དགུའི་བློ་གྲོས་པདྨོ་རྒྱས་མཛད་པ། །འགྲོ་བའི་མུན་སེལ་རྟག་པར་བརྟན་པར་བཞུགས། །ཕུན་ཚོགས་སྲིད་ཞིའི་བདེ་ལེགས་འབྱུང་བའི་གཏེར། །ཁམས་གསུམ་འགྲོ་བའི་གཙུག་
རྒྱན་ཡིད་བཞིན་ནོར། །བསླུ་མེད་དཀོན་མཆོག་གསུམ་གྱི་བྱིན་རླབས་དང་། །དཀར་ཕྱོགས་སྐྱོང་བ་རྣམས་ཀྱི་མཐུ་སྟོབས་ཀྱིས། །ལྷ་རིགས་ཆོས་ཀྱི་རྒྱལ་པོ་ཞབས་བརྟན་གསོལ། །

༄༅། །ཁྱད་པར་བསྟན་དང་འགྲོ་ལ་རྣམ་ཀུན་ཏུ། །གཅིག་ཏུ་ཕན་དགྱེས་རྣམ་དཀར་མཛད་པའི་ཚོགས། །བདུད་དང་ཕས་ཀྱི་རྒོལ་བ་ལས་རྒྱལ་ཏེ། །བཞེད་དོན་ཡར་ངོའི་
ཟླ་ལྟར་རྒྱས་གྱུར་ཅིག །ཅེས་བའང་འདི་རྗེ་བཙུན་བླ་མ་དམ་བ་རིན་ཆེན་ཕུན་ཚོགས་ཆོས་ཀྱི་རྒྱལ་པོའི་རིགས་སྲས་ཆོས་རྒྱལ་ཕུན་ཚོགས་བཀྲ་ཤིས་དཔལ་བཟང་པོའི་འཁྲུངས་རབས་ལས་ཇི་ལྟར་བྱུང་བའི་ཚུལ་བཞིན་བསྟོད་པ་དང་བརྟན་བཞུགས་སུ་གསོལ་བ་འདི་ཡང་པྲཛྙཱ་
རསྨིས་བསྡེབས་བའོ། །
༈ ནུབ་ཕྱོགས་བདེ་ལྡན་འོད་ཀྱི་ཞིང་ཁམས་སུ། །པདྨ་རིག་འཛིན་འཆི་མེད་ཚེ་དབང་རྩལ། །ཡིད་བཞིན་འཁོར་ལོ་བླ་མེད་ལྷག་པའི་ལྷ། །གསོལ་བ་འདེབས་སོ་ཚེ་ཡི་བར་
ཆད་སོལ། །སྔོན་གྱི་སྨོན་ལམ་བཟང་པོའི་དྲི་གཞོན་གྱི། །འབད་མེད་བདེ་བ་སྟེར་བའི་གྲུ་བོ་ཆེ། །འཁོར་བའི་རྒྱ་མཚོའི་ཕ་མཐར་སོན་བྱེད་པའི། །མི་འགྱུར་རྡོ་རྗེའི་སྐུ་ཁྱོད་

བརྟན་པར་བཞུགས། །རིག་འཛིན་པདྨའི་ཆུ་གཏེར་ལས་འོངས་ཤིང་། །ངེས་དོན་གཙུག་ལག་རྒྱ་མཚོའི་ཡིད་བཞིན་ནོར། །འཁྲུལ་མེད་ལེན་ལ་བློ་གྲོས་མཆོག་གྱུར་པའི།
དེད་དཔོན་དབུལ་བ་སེལ་ཕྱིར་བརྟན་པར་བཞུགས། །ཞེས་པ་ཡང་དད་ལྡན་གྱིས་མཆེད་ལྩམ་མང་ཞིག་གིས་ནན་གྱི་བསྐུལ་བ་ལ་བརྟེན་ནས་རྗེ་ཉིད་ཀྱི་བརྟན་བཞུགས་སུ་གནང་བར་འདུག དགེའོ། །དགེའོ། །དགེའོ། །
འཐེང་བོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ་

༄༅། །ཞར་བྱུང་དེ་དང་རྗེས་སུ་འབྲེལ་བའི་ཉེར་མཁོའི་ལས་ཕྲན་འགའ་ཞིག་ཕྱོགས་གཅིག་ཏུ་བཀོད་པ་ལ་བཅུ་གཅིག་སྟེ།

༄༅། །དང་པོ་གནས་ཡུལ་གྱི་ཉམས་གྲིབ་སྲུང་བ་ནི། སྡེ་འཁྲུགས་བྱས་པའི་ས་ཕྱོགས་སམ། དམ་ཉམས་དང་མི་གཙང་པས་འབགས་པའི་གནས་ཁང་སོགས་སུ་སྡོད་དགོས་
པ་བྱུང་ན། རང་སྐད་ཅིག་གིས་སྨེ་བ་བརྩེགས་པར་གསལ་བའི་ཐུགས་ཀའི་ས་བོན་ལས་ཡེ་ཤེས་ཀྱི་མེ་ཕུང་རབ་ཏུ་འབར་བས་ཉམས་གྲིབ་དང་མི་གཙང་པ་ཐམས་ཅད་ལྷག་མེད་དུ་བསྲེགས་
ཏེ་སྟོང་པར་སྦྱངས། སྟོང་པའི་ངང་ལས་ཨོཾ་བརྗོད་པས་གནས་ཡུལ་ཐམས་ཅད་རྣམ་སྣང་གི་རང་བཞིན་གཞལ་ཡས་ཁང་དུ་གྱུར། ཨཱཿབརྗོད་པས་གདན་སྣང་བ་མཐའ་ཡས་ཀྱི་རང་བཞིན་པདྨ་
དང་ཉི་མའི་གདན་དུ་གྱུར། ཧཱུྃ་ཞེས་བརྗོད་པས་རང་ཁྲོ་བོའི་དབང་པོའི་སྐུར་གསལ་བ་ལྷག་པར་གསལ་ཞིང་བརྟན་པར་གྱུར། ཨོཾ་ཨཱཿཧཱུྃ༔ ཞེས་གསལ་བཏབ་ལ་བཟླས་པ་ཅི་རིགས་

༄༅། །པར་བྱའོ། །འདི་ནི་རང་གི་རྩ་བའི་ཡི་དམ་གཞན་གང་ལའང་སྦྱར་དུ་རུང་ཞིང་། ཇོ་བོ་རྗེས། སྡེ་འཁྲུགས་བྱས་པའི་གནས་སུ་ལོ་བཅུ་གཉིས་བསྒྲུབས་ཀྱང་ནུས་པ་མི་འབྱུང་
བར་གསུངས་པས་ན་དེ་ལྟ་བུའི་གནས་དང་། དམ་ཚིག་ཉམས་པས་བཟུང་བའི་གནས་སོགས་སུ་བསྙེན་སྒྲུབ་བགྱིད་དགོས་པ་བྱུང་བའི་ཚེ། ཐོ་རངས་ཀྱི་ཐུན་ལ་མ་ཆག་པར་ཉམས་སུ་བླངས་
ན་ཉེས་སྐྱོན་ཐམས་ཅད་སེལ་བར་འགྱུར་བས་ཤིན་ཏུ་གཅེས་པ་སྟེ། རྗེ་བཙུན་པྲཛྙཱ་རསྨིའི་ཟབ་གཏེར་ལས་བྱུང་བ་ལྟར་བཀོད་པའོ། །གཉིས་པ་ཟས་གོས་ཀྱི་གྲིབ་སེལ་ནི། གོང་དུ་
སྨོས་པའི་དམིགས་པ་འདི་ཉིད་ཀྱིས་ཀྱང་དོན་འགྲུབ་མོད། དམིགས་ཀྱིས་བསལ་བ་ནི། རང་སྐད་ཅིག་གིས་སྨེ་བ་བརྩེགས་པར་གསལ་ནས་སྔགས་བཟླས་པའི་མཆིལ་མས་ཟས་གོས་ལ་གདབ།
སྔགས་མཆིལ་ཡེ་ཤེས་ཀྱི་མེར་གྱུར་པས་གྲིབ་དང་མི་གཙང་བའི་དངོས་པོ་ཐམས་ཅད་བསྲེགས། ཟས་ཡེ་ཤེས་ཀྱི་བདུད་རྩི་དང་། གོས་ལྷ་རྫས་ཀྱི་རེག་བྱར་གྱུར་པར་བསམས་ལ་ལོངས་

སྤྱད། གསུམ་པ་གྲིབ་སེལ་གྱི་བུམ་སྒྲུབ་ཁྱད་པར་ཅན་ནི། བུམ་རྫས་ཉེར་ལྔའི་སྟེང་དུ། ཁྱད་པར་གྱི་རྫས། རིན་པོ་ཆེའི་གྲིབ་སེལ་ཤེལ་དཀར་པོ། སྨན་གྱི་གྲིབ་སེལ་ཕུར་མོང་
དཀར་པོ། རྫས་ཀྱི་གྲིབ་སེལ་ཤུ་དག་དཀར་པོ་རྣམས་སྦྱར། གོང་དུ་ཇི་སྐད་བཤད་པའི་བུམ་སྒྲུབ་ཐུན་བཞི་སོགས་སུ་བཅད་དེ། སྔགས་ཁྲི་ཕྲག་གིས་མཚོན་ཇི་ལྟར་རིགས་པས་
བསྒྲུབས་ལ། གནས་ཁང་དང་ཡོ་བྱད་ལ་འཐོར་བ། རང་གཞན་གྱིས་བཀྲ་ཞིང་བཏུང་བ་སོགས་བགྱིས་པས་ཉམས་གྲིབ་ཇི་ལྟར་ཆེ་ཡང་བྱང་བར་གསུངས་སོ། །བཞི་པ་རྫས་ཀྱིས་སྒྱུ
གྲིབ་སེལ་ནི། དེ་ལྟ་བའི་བུམ་ཆུའི་རྒྱུན་དང་། གུ་གུལ་ལམ་གླ་རྩི། ཤུ་དག་དང་། ཏི་ལ་ནག་པོ། གཞན་ཡང་སྤོས་སྨན་གྱི་རིགས་དང་བཅས་སྦྱར་ལ་སྔགས་ཀྱིས་བཏབ། ཕྱེ་
མའམ་རིལ་བུ་གང་རུང་ཁོང་དུ་གཏོང་བ་དང་། ཕྱི་ནས་བྱུག་པ་དང་། དུད་པས་བདུག་པ་སོགས་བགྱིས་ན་ནད་གདོན་གྲིབ་རིགས་ཀུན་ལ་བསྔགས་སོ། །གཞན་ཡང་གནས་ཆེན་རྣམས་

༄༅། །སུ་སྐྱེས་པའི་ཤུག་པ། འཁན་དཀར། བ་ལུ་སོགས་བདུད་རྩི་ཅན་གྱི་སྨན་ཤིང་བཟང་པོའི་ཕུར་མ་མདུན་དུ་གཞག བདག་གི་རྣལ་འབྱོར་སྔོན་དུ་འགྲོ་བས། བསྐྱེད་གཞིའི་
སྟེང་དུ་ཉི་མ་ལ་གནས་པའི་ཧཱུྃ་མཐིང་ནག་གི་མཐར་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས། སངས་རྒྱས་བྱང་སེམས་རྩ་བ་གསུམ་གྱི་ཐུགས་རྗེ་བྱིན་རླབས་ནུས་མཐུ་ཐམས་
ཅད་བསྡུས་ཏེ་སྔགས་ཕྲེང་ལ་ཐིམ། དེ་ལས་བདུད་རྩིའི་རྒྱུན་བབས་པ་རྫས་ལ་ཐིམ་པས་ནུས་པ་མཆོག་དང་ལྡན་པར་བསམས་ལ་སྔགས་བཟླ། མཐར་སྔགས་ཕྲེང་གདན་དང་བཅས་པ་འོད་
དུ་ཞུ་ནས་རྫས་ལ་ཐིམ་པར་བསམ། སྔགས་མང་དུ་བཟླས་ལ་བཏབ་པའི་དུད་པས་ནད་གདོན་གྲིབ་རིགས་སེལ་བ་དང་། ཚུལ་དེ་བཞིན་གྱིས་བ་དམར་མོའམ། གཞན་ཡང་ཇི་ལྟར་རིགས་
པའི་མར་ལ་བསྔགས་པ་དང་། མི་ཁྱིས་མ་འགོངས་པའི་ས་དཀར་པོ་ཚི་ཅན་ལ་བསྔགས་ཏེ་བྱུགས་པས་ཀྱང་ནད་གདོན་གྲིབ་གཟེར་སོགས་ལ་ཕན་པ་མྱོང་བས་གྲུབ་པ་ཡིན་ནོ། །ལྔ་པ་ཟ་

ཡིག་གིས་གྲིབ་སེལ་བ་ནི། ཉམས་གྲིབ་སྲུང་བའི་ཟ་ཡིག་འདི༔ ཨ་ཨ་མ ཥགི་ཝཾ་གུར་གུམ་གླ་རྩིས་བྲིས༔ ནངས་རེ་ལྟོ་རུ་ཟོས་གྱུར་ན༔ དམ་གྲིབ་ཡུག་གྲིབ་མཛེ་གྲིབ་དང༔ མི་མཐུན་
གྲིབ་རིགས་ཀུན་ལ་མཆོག༔ ཅེས་གཏེར་ཆེན་རྡོ་རྗེ་གླིང་པའི་ཟབ་གཏེར་ཟ་ཡིག་ནོར་བུའི་བང་མཛོད་ལས་བྱུང་བ་སྟེ། གྲིབ་རིགས་ཞི་བ་དང་སྲུང་བ་གཉིས་ཀ་ལ་བསྔགས་སོ། །དྲུག་པ་
རྟེན་འབྲེལ་གྱིས་གྲིབ་སེལ་བ་ནི། རྣལ་འབྱོར་པས་ཉམས་གྲིབ་སེལ་བར་འདོད་ན༔ སྣོད་གཙང་མར་ཆུ་བླུགས་ལ་ཙནྡན་དཀར་བོ། བརྡར༔ ཆུའི་ནང་དུ་ཟླ་བའི་སྟེང་དུ་ཧ་དཀར་
པོ་བསམས་ལ༔ ཨོཾ་ཤུདྡྷེ་ནེ་ཏྲ་ཡ་སྭཱ་ཧཱ༔ ཉེར་གཅིག་བཟླས་ལ་བཏབ་པས་ཉམས་གྲིབ་ཐམས་ཅད་འདུས་ནས་ཧ་ནག་པོར་ཧྲིལ་སོང་བར་བསམ༔ ཡང་ཉེར་གཅིག་བཏབ་པས་ཧ་དེའང་དཀར་
སངས་སོང་བར་བསམས་ལ་ཁྲུས་བྱའོ༔ དེ་ལྟར་བྱས་པས་ཉམས་གྲིབ་ཐམས་ཅད་སེལ་ཏེ་རྟེན་འབྲེལ་གྱི་ཆེ་བའོ། །ཞེས་སྤྲུལ་སྐུ་ཨོ་རྒྱན་གླིང་པའི་ཟབ་གཏེར་རྟེན་འབྲེལ་ཡང་སྙིང་འདུས་པ་

༄༅། །ལས་གསུངས་སོ། །བདུན་པ་གྲིབ་ཁྲུས་ཁྱད་པར་ཅན་གྱི་ཕྱག་ལེན་ནི། ཤིང་བྱང་ངམ། གྲོ་ག་སོགས་ལ་འཁོར་ལོ་གྲུ་བཞི་ལིང་ཚེ་དགུར་བཅད་པ་བྲིས་པའི་དབུས་སུ། ཨོཾ་
ཨིས་ཙི་ཊ་ཡ་ཏོར་ཡ་ཏོར་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དེ་བཞིན་དུ་ཤར་ནས་བརྩམས་ཏེ་གཡས་བསྐོར་གྱིས་ཨུ་ཊ་མི་ཊ་ཡ་ཏོར་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དམེ་
གྲིབ་ཐམས་ཅད་འཁོན་གྲིབ་ཐམས་ཅད་ཤཱནྟཾ་ཀུ་རུ་སྭཱ་ཧཱ། མོན་ཊ་ཀྲོ་ཏ་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། དམ་གྲིབ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཨཀཀྲོཏཡ་
འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཟས་གྲིབ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཨ་བྷུ་ཀྲོ་ཏ་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ནལ་གྲིབ་འཁོན་གྲིབ་ཐམས་ཅད་
ཤཱནྟིཾ་ཀུ་རུ་སྭཱ་ཧཱ། ཨུ་ཊཤ་ཏ་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། མཛེ་གྲིབ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཨེ་ལིང་ཨེ་ཊ་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་

སྭཱ་ཧཱ། གདོན་གྲིབ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ལེ་མོན་ཊ་ཡ་འཁོན་གྲིབ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཡུག་གྲིབ་ཐམས་ཅད། ཨས་ནི་པིས་ནི་ཊ་ཡརྩོག་གྲིབ་
ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་ཐམས་ཅད་ཀྱི་ཡིག་མགོ་ཕྱིར་བསྟན་ལ་བྲི། དེ་ཉིད་ཁྲུས་གཞོང་གི་དབུས་སུ་བཀོད། དེའི་སྟེང་དུ་སྔགས་ཆུས་བཀྲུས་པའི་དྲི་ཁུ་བབས་པ་བྱས། འཁོན་
གྲིབ་སོགས་གྲིབ་སྣ་དགུ་བོ་སངས་ཀྱིས་དག་པར་བསམས་ལ་བཀྲུ་བྱབས་སྲུང་གསུམ་བྱ། ཁྲུས་ཆུ་དང་འཁོར་ལོ་ས་གཙང་སར་དོར། ཡང་ན་འཁོར་ལོ་མེ་ལ་བསྲེགས་ཀྱང་རུང་ངོ་། །འཁོར་
ལོ་རྒྱུན་དུ་བྲི་མ་ལྕོགས་ན། ཟངས་ལེབ་ལྟ་བུ་ལ་བརྐོས་ནས་ཁྲུས་ཟིན་པ་དང་བུམ་ཆུས་ལེགས་པར་བཀྲུས་ལ་ཚགས་བྱ། ནམ་དགོས་དུས་ལོངས་སྤྱད་པས་ཀྱང་རུང་བར་རྟོག་གོ །
བརྒྱད་པ་འཁོར་ལོས་གྲིབ་སྲུང་བ་ནི། རྒྱ་ཤོག་ལ་རྒྱ་སྣག་གིས་མུ་ཁྱུད་ལྔ་བསྐོར། ལྟེ་བར། ཨོཾ་ཨིས་ཙཊ་སོགས། མུ་ཁྱུད་དང་པོ་ལ་འཁོར་ལོ་རྩིབས་བརྒྱད་པར་ཤར་ནས་བརྩམས་ཏེ།

༄༅། །སྲུ་ཊ་མི་ཊ་སོགས་སྔགས་ཚན་རེ་རེ། མུ་ཁྱུད་གཉིས་པར་ཨཱ་ལི། གསུམ་པར་ཀཱ་ལི། བཞི་པ་རྟེན་སྙིང་རྣམས་མགོ་ཕྱིར་བསྟན་གཡས་བསྐོར་དུ་དགོད། ལྔ་པར་མེ་
རི་བྲི། སྨེ་བརྩེགས་སུ་བསྐྱེད་བསྟིམ། གྲིབ་རིགས་སྲུང་བར་གསོལ་བ་གདབ། ལྷ་འོད་དུ་ཞུ་བ་ལས་བྲིས་པའི་འཁོར་ལོའི་རྣམ་པ་ཇི་ལྟ་བར་བསམས་ལ་རབ་ཏུ་གནས་པའི་མེ་ཏོག་འཐོར་
ཀ བྱ་རྒོད་ཀྱི་སྡེར་མོ། གྲུམ་པའི་སྤུ་དང་བཅས་དར་དམར་གྱིས་དྲིལ་ནས་ལུས་ལ་དྲོད་དང་མ་བྲལ་བར་བཅང་པ་ན་གྲིབ་འཁོན་གྱི་རིགས་གང་གིས་ཀྱང་མི་ཚུགས་པར་གསུངས་ཏེ། འདི་དག་ནི་མངའ་
བདག་ཉང་རིན་པོ་ཆེའི་ཟབ་གཏེར་ལས་བྱུང་བའི་གདམས་པ་ཁྱད་པར་ཅན་ནོ། །དགུ་པ་སྔགས་བྱང་གིས་སྲུང་བ་ནི། སྔགས་འདི་ཤོག་བུའམ་གྲོ་ག་ལ་བྲི༔ ཨོཾ་ཏཱ་རེ་ཀྲོ་དྷཱིཀཱ་ལཱི་སརྦ་
པཱ་པཾ་མི་དུ་ས་མ་ཡ་སྭཱ་ཧཱ༔ བླ་མའི་བྱིན་རླབས་དབུ་ལོ་དང་བཅས༔ ཡིག་འབྲུ་རྣམས་ཇོ་མོ་ཁྲོ་གཉེར་ཅན་དུ་བསྐྱེད༔ ཡེ་ཤེས་སེམས་དཔའ་བསྐྱེད་བསྟིམ་མཆོད་བསྟོད་བྱ༔ སྨོན་

ལམ་གདབ༔ ཞབས་ནས་དྲིལ༔ མཎྜལ་གྱི་སྟེང་དུ་བཞུགས༔ བརྒྱ་རྩ་བརྒྱད་ཀྱི་བསྙེན་པ་བྱ་ཞིང༔ སྔགས་བྱང་དར་ནག་གིས་དྲིལ་ཏེ་སྤྱི་བོར་བཏགས་ན་མི་གཙང་བའི་གྲིབ་ཐམས་ཅད་
ཐུབ་བོ༔ ཞེས་འཇའ་ཚོན་ལས་འཕྲོ་གླིང་པའི་ཟབ་གཏེར་ཡེ་ཤེས་མགོན་པོའི་ལས་ཚོགས་ལས་འབྱུང་ངོ་། །བཅུ་པ་སྔགས་མདུད་ཀྱིས་སྲུང་བ་ནི། ལུག་དར་མའི་སོག་བལ་གཡས་པ་ལ་སྐུད་
པ་སུམ་སྒྲིལ་དུ་བྱས་ལ་རྡོ་རྗེའི་མདུད་པ་བདུན་བྱ། མདུད་པ་རེ་རེ་བཞིན་སྔགས་མང་དུ་བཟླས་པའི་མཆིལ་མ་གདབ། ཁྲོ་བོའི་རང་བཞིན་གྱི་ཧཱུྃ་མཐིང་ནག་མེ་འབར་བ་རེ་རེར་བྱུང་བས་ཉམས་གྲིབ་
གདོན་བགེགས་ཐམས་ཅད་བསྲེགས་པར་བསམས་ལ་གང་བསྲུང་བའི་མགུལ་ལམ་དཔུང་པར་གདགས་སོ། །བཅུ་གཅིག་པ་མཁའ་འགྲོ་གྲིབ་སེལ་གྱི་གདམས་པ་མདོར་བསྡུས་བྱ་བའི་
ཚུལ་ནི། སྟེགས་ཀྱི་ཁར་བུམ་པ་བཅུད་ལྡན་དང་མཆོད་པ། ཉེ་ལོགས་ཅི་བདེ་བར་བསྒྲུབ་བྱའི་དྲི་མ་དང་བསྲེས་པའི་གླུད་གཏོར་དཀོར་ཆ་དྲི་གོས་སོགས་འདུ་བྱ། བདག་བསྐྱེད་བཟླས་

༄༅། །པ་དང་བཅས་པ་སྔོན་དུ་འགྲོ་བས། བུམ་སྒྲུབ་རྒྱས་པར་སྤྲོ་ན་ཐོག་མར་སྨེ་བརྩེགས་ཀྱི་བསྐྱེད་བཟླས་འོད་ཞུ་དང་བཅས་པ་བྱ། སླར་འོག་ནས་འབྱུང་བ་ལྟར་མཁའ་
འགྲོའི་བསྐྱེད་བཟླས་ཏེ་གཉིས་ཀ་བགྱིས་ཀྱང་རུང་། གང་ལྟར་ཡང་མཁའ་འགྲོ་གྲིབ་སེལ་གྱི་བུམ་སྒྲུབ་དངོས་ནི། མཆོད་པ་བྱིན་རླབས་སྔོན་དུ་འགྲོ་བས་བུམ་པ་ཨ་མྲྀ་ཏས་བསང་། སྭ་
བྷཱ་ཝས་སྦྱང་། སྟོང་པའི་ངང་ལས་པད་ཟླའི་སྟེང་། །བྷྲཱུྃ་ལས་རིན་ཆེན་བུམ་པ་ཆེ། །ཚད་དང་མཚན་ཉིད་ཡོངས་རྫོགས་ཤིང་། །བདུད་རྩིའི་བཅུད་ཀྱིས་གང་བའི་དབུས། །པདྨ་
འདབ་བཞིའི་ལྟེ་བ་རུ། །ནམ་མཁའི་ལྷ་མོ་སྐུ་མདོག་མཐིང་། །ཤར་དུ་ཆུ་ཡི་ལྷ་མོ་སྔོ། །ལྷོ་རུ་ས་ཡི་ལྷ་མོ་སེར། །ནུབ་ཏུ་མེ་ཡི་ལྷ་མོ་དམར། །བྱང་དུ་རླུང་གི་ལྷ་མོ་ལྗང་། །
བདེ་གཤེགས་ཡུམ་ལྔའི་ངོ་བོར་བཞུགས། །ཀུན་ཀྱང་དར་དང་རིན་ཆེན་བརྒྱན། །རང་མདོག་བདུད་རྩིའི་བུམ་པ་བསྣམས། །སྔགས་ཀྱི་རང་སྒྲ་སྒྲོགས་པ་ཡི། །གནས་གསུམ་ཡི་གེའི་

འཕྲོ་འདུ་ལས། །ཡེ་ཤེས་སྤྱན་དྲངས་དབྱེར་མེད་ཐིམ། །ཛཿཧཱུྃ་བྃ་ཧོཿ ཨོཾ་བཛྲ་ཨགྷཾ་པཱདྱཾ་པུངྒེ་དྷཱུ་པེ་ཨཱ་ལོ་ཀེ་གནྡྷེ་ནེེ་བིདྡྷཱ་ཤབྡ་པྲ་ཏཱིཙྪ་སྭཱ་ཧཱ། ཡེ་ཤེས་ལྔ་ཡི་བདུད་རྩི་ཡིས། །དུག་
ལྔའི་དྲི་མ་སྦྱོང་མཛད་པ། །འབྱུང་ལྔ་དབྱིངས་ཀྱི་ལྷ་མོ་ལྔར། །གུས་པས་ཕྱག་འཚལ་བསྟོད་པར་བགྱི། །ལྷ་མོ་ལྔའི་ཐུགས་ཀར་ཟླ་བ་ལ་གནས་པའི་རང་རང་གི་ས་བོན་གྱི་མཐར་
སྔགས་ཀྱི་ཕྲེང་བས་བསྐོར་བ་དང་། སྐུའི་ཆ་ཐམས་ཅད་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཨོཾ་ཨཱཧཱུྃ། ཨེ་ཧོ་ཤུདྡྷེ་ཤུདྡྷེ། ཡྃ་ཧོ་ཤུདྡྷེ་ཤུདྡྷེ། རྃ་ཧོ་ཤུདྡྷེ་
ཤུདྡྷེ། བྃ་ཧོ་ཤུདྡྷེ་ཤུདྡྷེ། ལྃ་ཧོ་ཤུདྡྷེ་ཤུདྡྷེ། ཨེ་ཡྃ་རྃ་བྃ་ལྃ་ཤུདྡྷེ་ཤུདྡྷེ་ཨ་ཨ་ཨ་སྭཱ་ཧཱ། ཞེས་བརྒྱ་རྩ་བརྒྱད་བཟླས་ལ་སླར་ཡང་མཆོད་ཅིང་བསྟོད། རིགས་ཀྱི་ཡུམ་ལྔས་བདག་
དང་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་གྲིབ་དང་མི་གཙང་བ་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་འདོད་དོན་གསོལ། དེ་ནས་བསྒྲུབ་བྱ་མདུན་དུ་འཁོད་པར།

༄༅། །ཐོག་མར་སློབ་དཔོན་ཁྲོ་བོའི་རྒྱལ་པོ་སྨེ་བ་བརྩེགས་པར་གསལ་བ་དང་། བུམ་པའི་ནང་དུ་བདེ་གཤེགས་ཡུམ་ལྔའི་ངོ་བོ་འབྱུང་བ་ལྔའི་ལྷ་མོ་རྣམས་ཀྱི་ཕྱག་ན་བུམ་པ་ཡེ་ཤེས་
ཀྱི་བདུད་རྩིས་གང་བ་རེ་ཐོགས་ཏེ་ཁྲུས་བགྱིས་པས་ནད་གདོན་སྡིག་སྒྲིབ་གྲིབ་དང་མི་གཙང་བ་ཐམས་ཅད་བྱང་ཞིང་དག་པའི་མོས་པ་མཛོད། ཧཱུྃ༔ ཕ་རོལ་ཕྱིན་དྲུག་ཁྲུས་ཀྱི་ཆུ༔ བདུད་
རྩིའི་ཆུ་ཡིས་ཁྲུས་བྱས་པས༔ ཉོན་མོངས་དྲི་མ་དག་གྱུར་ཅིག༔ ཕྱི་བཀྲུས་དུང་བས་དཀར་གྱུར་ཅིག༔ ནང་བཀྲུས་མཆོང་བས་དམར་གྱུར་ཅིག༔ ཕྱི་ནང་དྲི་མ་དག་གྱུར་ཅིག༔
ཤེལ་སྒོང་བཞིན་དུ་དྲི་མེད་ཤོག༔ ཡི་དམ་ལྷ་ཚོགས་མི་དགེས་པ༔ བླ་མ་མཁའ་འགྲོ་མི་དགེས་པ༔ སྲུང་མ་དམ་ཅན་མི་དགེས་པ༔ ཉམས་གྲིབ་སྐྱོན་གྱིས་ཐོག་པ་རྣམས༔ དག་
པར་གྱུར་ཅིག་བྱང་གྱུར་ཅིག༔ སྟོང་པར་གྱུར་ཅིག་མི་གནས་པར༔ ཆོས་ཉིད་ཆེན་པོར་དག་གྱུར་ཅིག༔ ཨོ་ཨིས་ཙི་ཊ་ཡ་ཏོར་ཡ་ཏོར་ཡ་སྭཱ་ཧཱ༔ ཨུ་ཊ་མི་ཊ་ཡ་ཏོར་

ཡ་ཏོར་ཡ་སྭཱ་ཧཱ༔ མོན་ཊ་ཀྲོ་ཏ་ཡ་ཏོར་ཡ་ཏོར་ཡ་སྭཱ་ཧཱ༔ ཨ་ཀ་ཀྲོ་ཏ་ཡ་ཏོར་ཡ་ཏོར་ཡ་སྭཱ་ཧཱ༔ ཨ་བྷུ་ཀྲོ་ཏ་ཡ་ཏོར་ཡ་ཏོར་ཡ་སྭཱ་ཧཱ༔ ཨུ་ཊ་ཤ་ཏ་ཡ་ཏོར་ཡ་ཏོར་ཡ་སྭཱ་ཧཱ༔ ཨེ་ལིང་
ཨེ་ཊ་ཡ་ཏོར་ཡ་ཏོར་ཡ་སྭཱ་ཧཱ༔ ལ་མོཊ་ཊ་ཡ་ཏོར་ཡ་ཏོར་ཡ་སྭཱ་ཧཱ༔ ཨས་ནི་པིས་ནི་ཊ་ཡ་ཏོར་ཡ་ཏོར་ཡ་སྭཱ་ཧཱ༔ ཨོཾ་བྷཱུར་ཀུར་མ་ཧཱ་པྲ་མ་ཎ་ཡེ་བྷཱུར་ཙི་བྷཱུར་ཀི་བི་མ་ལེ་ཨུ་ཙུ་ཀྲོ་དྷ་ཧཱུྃ་
ཕཊ་ཏོར་ཡ་ཏོར་ཡ་སྭཱ་ཧཱ༔ ཨོཾ་ཨཱཧཱུྃ་ཨེ་ཧོ་ཤུདྡྷེ་ཤུདྡྷེ། ཡྃ་ཧོ་ཤུདྡྷེ་ཤུདྡྷེ། རྃ་ཧོ་ཤུདྡྷེ་ཤུདྡྷེ། བྃ་ཧོ་ཤུདྡྷེ་ཤུདྡྷེ། ལྃ་ཧོ་ཤུདྡྷེ་ཤུདྡྷེ། ཨེ་ཡཾ་རྃ་བྃ་ལྃ་ཤུདྡྷེ་ཤུདྡྷེ་ཨ་ཨ་ཨ་སྭཱ་ཧཱ། ནད་
གདོན་སྡིག་སྒྲིབ་གྲིབ་དང་མི་གཙང་བ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་བརྗོད་ཅིང་དེ་འདྲ་བ་ལན་བདུན་སོགས་བྱ། མཐར། བཞི་བརྒྱ་རྩ་བཞིའི་ནད་རྣམས་དང༔ འགལ་
རྐྱེན་ཉི་ཁྲི་ཆིག་སྟོང་དང༔ ཡེ་འདྲོག་སུམ་བརྒྱ་དྲུག་ཅུ་དང༔ བགེགས་རིགས་སྟོང་ཕྲག་བརྒྱད་ཅུ་སོགས༔ མི་མཐུན་བྱང་ཞིང་དག་གྱུར་ཅིག༔ ཅེས་ཀྱང་བརྗོད། དེ་ནས་བྱབས་

༄༅། །པའི་དམིགས་པ་བརྡ་སྤྲད་ལ། སྔགས་གཉིས་ཀྱི་མཐར། ཨ་པཱ་ན་ཡེ་སྭཱ་ཧཱ། བཏགས་པས་བྱབས། ཁྲུས་ཁུ་གླུད་ཀྱི་ནང་དུ་བླུག །རྃ་ཡྃ་ཁྃ༔ སྟོང་པའི་ངང་ལས་
གླུད་གཏོར་འདོད་པའི་ཡོན་ཏན་ཟད་མི་ཤེས་པ་ནམ་མཁའ་གང་བར་གྱུར། ཨོཾ་ཨཱཿཧཱུྃ༔ ལན་གསུམ་གྱིས་བརླབ། ན་མོ། དཀོན་མཆོག་གསུམ་ལ་ཕྱག་འཚལ་ལོ། །དཀོན་མཆོག་
གསུམ་གྱི་བཀའ་བདེན་པ་དང་། ཆོས་ཉིད་རྣམ་པར་དག་པའི་བདེན་པ་དང་། ཆོས་ཅན་རྒྱུ་འབྲས་བསླུ་བ་མེད་པའི་བདེན་པ་དང་། ཁྱད་པར་དུ་ཁྲོ་བོའི་རྒྱལ་པོ་སྨེ་བ་བརྩེགས་པ་མཁའ་
འགྲོའི་ཚོགས་དང་བཅས་པའི་བདེན་པ་དང་། བདེན་པ་ཆེན་པོའི་བྱིན་གྱི་རླབས་ཀྱིས་གྲིབ་བདག་མ་མོ་མཁའ་འགྲོ་སྡེ་བརྒྱད་འབྱུང་པོའི་ཚོགས་དང་བཅས་པ་ཐམས་ཅད་གླུད་ཀྱི་གཏོར་མ་ལེན་
པའི་ཕྱིར་དུ་འདིར་མཆིས་པར་གྱུར་ཅིག །ཊཱ་ཀི་ཧཱུྃ་ཛཿ ཛཿཧཱུྃ་བྃ་ཧོཿ ཞེས་དགུག ཧཱུྃ༔ ངར་གྱི་གླུད་བཟང་རིན་ཆེན་འདི། །ལུས་ངག་ཡིད་གསུམ་འདི་ལ་ཚང་། །སྐྱེ་མཆེད་བཅུ་

གཉིས་འདི་ལ་ཚང་། །ཕུང་པོ་ལྔ་པོ་འདི་ལ་ཚང་། །རྣམ་ཤེས་ཚོགས་བརྒྱད་འདི་ལ་ཚང་། །མི་བས་གླུད་བཟང་ཡ་ལ་ལ། །བཟའ་བས་ཁ་བྲོ་ཐེབས་སེ་ཐེབ། །རྣལ་འབྱོར་བདག་ཅག་འཁོར་
བཅས་ཀྱི། །ཚེ་སྲོག་གླུད་དུ་འདི་འབུལ་གྱི། །བཟུང་བ་དང་ནི་བཅིངས་བ་དང་། །བསྡམས་པ་རྣམས་ནི་གྲོལ་བར་མཛོད། །ཚེ་སྲོག་བར་ཆད་མ་བྱེད་ཅིག །གནོད་ཅིང་འགལ་བར་མ་བྱེད་
པར། །བྱང་ཆུབ་སྒྲུབ་པའི་གྲོགས་མཛོད་ཅིག ཀྱེེ༔ གྲིབ་བདག་གླུད་བདག་ཕོ་མོ་རྣམས༔ གྲིབ་གླུད་རྒྱན་ལྡན་འདི་ལོངས་ལ༔ བཟུང་བ་ཐོངས་ལ་བཅིངས་པ་ཁྲོལ༔ བདག་
དང་རྒྱུ་སྦྱོར་འཁོར་བཅས་ལ༔ གནོད་ཅིང་སྡིག་པར་མ་བྱེད་ཅིག༔ ཅེས་བསྔོ། བདེན་བརྗོད་གོང་བཞིན་གྱི་མཐར། གླུད་ཀྱི་གཏོར་མ་འདིས་ཚིམ་པར་གྱིས་ལ་སོ་སོ་རང་རང་གི་
གནས་སུ་བདེ་བར་དེངས་ཤིག གལ་ཏེ་མི་འགྲོ་ན་ཁྲོ་བོའི་སྤྲིན་རབ་འབྱམས་ཀྱིས་ལུས་ངག་ཡིད་གསུམ་རྡུལ་ཕྲན་བཞིན་དུ་བརླག་པར་འགྱུར་ཏ་རེ། ཞེས་དང་། སྨེ་བརྩེགས་ཀྱི་སྔགས་

༄༅། །མཐར་སུམྦྷ་སྦྲེལ་བས་བསྐྲད། གླུད་གཏོར་འདྲེ་ལྔ་སྡོད་པའི་ས་ཕྱོགས་སམ་ཆུ་བོ་ཆེན་པོའི་གཞུང་དུ་བསྐྱལ། སྲུང་བ་ནས་ཤིས་བརྗོད་ཀྱི་བར་ཁྲུས་ཆོག་གི་སྐབས་ལྟར་བྱ། གྲིབ་
ཚབས་ཆེ་ན་སྲུང་ཚར་བའི་རྗེས་སུ་གྲིབ་སྲུང་གི་འཁོར་ལོ་གདགས་སོ། །རྗེས་སུ་བུམ་པའི་ལྷ་ལ་མཆོད་ཅིང་བསྟོད། ཡི་གེ་བརྒྱ་པ་ལན་གསུམ་གྱི་མཐར་བཛྲ་མུས་ཡེ་ཤེས་པ་གཤེགས།
དམ་ཚིག་པ་རང་ལ་བསྟིམས། བདག་བསྐྱེད་ཀྱི་ཉེར་བསྡུ་བསྔོ་སྨོན་ཤིས་བརྗོད་བཅས་བྱ། ཚར་གྲངས་བྱེད་ན་བཀྲུ་བྱབས་སྲུང་གསུམ་དང་རྒྱུད་ཆུང་བསྔོས་ལ་གྲངས་གཟུང་། དགུག་
གཞུག་དང་པོ་ཚར་གཅིག་ལས་རྗེས་མ་རྣམས་ལ་མི་དགོས། གྲངས་རྫོགས་པ་ན་བདེན་བརྗོད་མན་ཚར་གཅིག་བྱས་པས་འཐུས་སོ། །འདི་ནི་ཆོས་དབང་རིན་པོ་ཆེའི་བླ་མ་གསུང་འདུས་དང་།
སངས་གླིང་དགོངས་འདུས་ཀྱི་ཆ་ལག་ལས་འབྱུང་བའི་མཁའ་འགྲོ་གྲིབ་སེལ་ཤིན་ཏུ་བསྡུས་པ་བྱ་ཚུལ་རིག་འཛིན་བརྒྱུད་པའི་ཕྱག་གཞེས་ལྟར་བཀོད་པའོ། །ཞེས་པའང་སྔ་སོང་བཀྲུ་བྱབས་

སྲུང་གསུམ་གྱི་ཆོ་ག་ཙམ་མདོར་བསྡུས་སུ་བཀོད་པ་ལ། སླད་ནས་ངེས་པ་དོན་གྱི་ཐམས་ཅད་མཁྱེན་ཅིང་གཟིགས་པ་ཆེན་པོ་ཁྱབ་བདག་འཇམ་པའི་རྡོ་རྗེ་ཀརྨ་ངག་དབང་ཡོན་ཏན་རྒྱ་མཚོའི་
ཞལ་སྔ་ནས་ཀྱི་བཀའི་གནང་བ་ཐོབ་པ་ལ་བརྟེན། བྱ་བྲལ་བ་འཇམ་དབྱངས་མཁྱེན་བརྩེའི་དབང་པོས་རང་གཞན་ལ་སྨིན་པའི་བསམ་པ་བཟང་པོ་ཁོ་ནས་རྒྱུན་ལྡན་གྱི་མན་ངག་ཁྱེར་བདེ་བ་
འགའ་ཞིག་བཅས་ཕྱོགས་གཅིག་ཏུ་བསྡེབས་པའི་དགེ་བས་མཐའ་ཡས་པའི་ཡིད་ཅན་ཐམས་ཅད་སྒྲིབ་གསུམ་བག་ཆགས་དང་བཅས་པའི་མུན་པ་ལས་དབུགས་དབྱུང་སྟེ། ཡེ་ཤེས་མཆོག་
གི་སྣང་བས་འདོད་དགུར་རྩེན་པའི་རྒྱུར་གྱུར་ཅིག སརྦ་དཱ་མངྒལཾ་བྷ་བ་ཏུ། །

༄༅། །ཆབ་ཤོག་གི་སྐོར་ཚངས་སྲས་དགྱེས་པའི་རྒྱུད་མངས་ཞེས་བྱ་བ་བཞུགས་སོ།།

༄༅། །འབྲུག་གནས་སྤྲུལ་སྐུ་རིན་པོ་ཆེ་མི་ཕམ་པདྨ་དཀར་པོ་ལ་འབུལ་བ་གནང་བའི་ཆབ་ཤོག་

༄༅། །ལྷ་དང་། ཚངས་པ་དང་། ཉན་ཐོས་དང་། རང་སངས་རྒྱས་དང་། སངས་རྒྱས་ཀྱི་ཐེག་པ་མཐའ་དག་གི་བླ་ན་མ་མཆིས་པའི་ཤིང་རྟ་པ་ཆེན་པོ། རིགས་དང་། དཀྱིལ་འཁོར་དང་།
གསང་སྔགས་དང་། རིགས་སྔགས་ཀྱི་དབང་ཕྱུག་དམ་པ་རྡུལ་དང་དྲི་མ་ཐམས་ཅད་དང་བྲལ་བ་ཆེན་པོའི་དྲུང་དུ། སློང་བ་པ་པྲཛྙཱ་རསྨི་ཞེས་བྱ་བས་བྱང་ཆུབ་ཀྱི་བར་དུ་དངོས་པོ་ཐམས་ཅད་
ཡིད་ཅིག་ཏུ་བཏུད་དེ་ཞུ་བ། བཀའ་ཤོག་ལྷ་རྫས་རྣམ་པར་དཀར་བའི་གནང་སྦྱིན་དང་བཅས་པ་སྩལ་བ་སྤྱི་བོར་ཕེབས། དེང་སང་འཚོ་ཞིང་གཞེས་ལ་ལྷུན་གྱིས་གྲུབ་པའི་དུས་ལས་ཡོལ་བ་མི་
མངའ་བའི་ཐུགས་རྗེའི་འཇུག་པ་ཆོས་ཀྱི་དབྱིངས་ཀྱི་འཇིང་རྣམ་པར་གནོན་པ་ཉིད་ལས་སྐབས་ཇི་ལྟ་བའི་མཛད་པ་བསྟན་པ་དང་སེམས་ཅན་གྱི་ཕན་བདེའི་རྩ་ལག་ཏུ་གྱུར་པ་རྩེ་མོར་བྱོན་ཏེ་ཞེས་
པ་རྣམ་པ་ཐམས་ཅད་དུ་བཀའ་དྲིན་དམ་པར་གྱུར་ལགས། འདིར་གནས་སྐབས་ཀྱི་གུས་པ་ལྷུར་ལེན་པ་དག་ཀྱང་བསམ་གཏན་གྱི་གཡེང་བ་བག་ཏུ་སྤྱོད་པའི་ཚེར་མར་གྱུར་པ་མེད་ཙམ་དུ་ཉེ་

༄༅། །བར་གནས་ནས། སྐབས་དོན་ཞུ་འབྲས་ཀྱི་སྙིང་བུ། བཀའ་གནང་ལས་གཡོ་བ་མེད་པ་ཡིད་དམ་དུ་ཞུས་ཏེ། ཉེར་འཚེ་སྤྱོད་པའི་བདུད་དང་ཕས་ཀྱི་རྒོལ་བ་འདུལ་བའི་དུས་
ལས་ཡོལ་བར་མི་མཛད་པའི་རྟེན་འབྲེལ་དུ། སྐུ་བསྲུངས་རྡོ་རྗེའི་གོ་ཁྲབ་དང་དམག་བཟློག་གཡུལ་ལས་རྣམ་པར་རྒྱལ་བ་ལག་ལེན་འཁྲུལ་མེད་ཀྱི་རྒྱུ་རྐྱེན་ཉེ་བར་སྦྱར་ཏེ། ལྷག་བསམ་རྣམ་
པར་དག་པས་ཕུལ་བ་ལགས་དུས། བརྩེ་བ་ཆེན་པོས་དགོངས་ཏེ་བཞེད་དགུར་སྤྱོད་པ་ཅི་གནང་ཞེས་ཚེས་གྲངས་བཟང་པོ་ལ་ཐུབ་བསྟན་རྡོ་རྗེ་བྲག་ནས་ཕུལ་བའི་ཞུ་ཡིག་ཙ་ར་ཀའི་སྲིན་བུ་
སྨྲ༼ཕྲ༽་མོ་ཤེས་པ་ཅན་ལྟ་བུ་བདག་ཅག་བྱིས་པ་ལས་ཀྱང་བྱིས་པར་གྱུར་པ་དག་ལའང་རྣམ་པ་ཐམས་ཅད་དུ་ཐུགས་རྗེས་གཟིགས་པ་དམ་པ་ནམ་ཡང་མི་དམན་བ་མཁྱེན་མཁྱེན་ལགས།

༄༅། །འཕྱོང་རྒྱས་ནས་སྡེ་པ་ཧོར་བསོད་པ་ལ་གནང་བའི་ཆབ་ཤོག

༄༅། །ཕུན་སུམ་ཚོགས་པའི་ལེགས་བྱས་བརྒྱ་ཕྲག་གི་མངོན་པར་འཕགས་ཤིང་། དམ་པས་བསྔགས་པར་འོས་པའི་ལུགས་གཉིས་ཀྱི་དོན་ལྷག་པར་གསལ་བར་མཛད་ཅིང་། རིགས་
སྔགས་འཆང་གི་འཁོར་ལོའི་རྒྱལ་ཐབས་སུ་དབང་བསྐུར་བས། གཞན་གྱི་དྲིང་མི་འཇོག་པའི་བསོད་ནམས་ཀྱི་སྟོབས་ཅན་ས་སྐྱོང་མི་དབང་ཆེན་པོའི་དྲུང་དུ། ཞུ་བ། དེང་སང་སྐུ་གསུང་
ཐུགས་ཉེར་འཚེའི་རྒུད་པ་མཐའ་དག་དང་བྲལ་བས་ལྷམ་མེར་འཕགས་པས་ཆོས་ཀྱི་རྒྱལ་སྲིད་འཛིན་དར་ཆེ་ཞིང་། གཞན་སྡེའི་ཕས་ཀྱི་རྒོལ་བས་མི་བརྫི་བར་མངའ་ཐང་ཆེན་པོ་རྩེ་མོར་སོན་
པ་ལས། བཀའི་ཕྲེང་བ་དོན་དང་ཚིག་འབྲུ་བཟང་པོའི་སྦྲང་རྩིའི་དོགས་པ་ཅན་གནས་སྐབས་ཀྱི་གདའ་འཇལ་བའི་ཕྱིར་འདབ་མ་གསར་བར་གཏམས་ཤིང་། ཟེར་འབྲུའི་ཕྲེང་བ་ཚལ་དུ་
དངར་བ་དང་། ལུས་ཀྱི་བཀོད་པ་ལྷའི་ལམ་ལས་ལེགས་པར་འོངས་པ་འདྲ་བའི་རྒྱན་བཟང་མཆོག་གིས་མཛེས་པར་བྱས་པའི་གནང་སྦྱིན་བཟང་པོ་དང་བཅས་པ་ལག་པའི་སྐྱེད་ཚལ་དུ་ཕེབས་

༄༅། །པས། ཡིད་ཀྱི་ཆུ་མཚོ་དང་ས་ཞིང་སྤྲོ་དགའི་ངང་མོས་རྩེ་བ་དག་གིས། འདོད་པ་འཇོ་བའི་རྒྱན་གསར་དུ་སྤེལ་བ་ལྟ་བུར་གྱུར་ལགས། འདིར་གནས་ཀྱི་ཕྲན་བུ་ཉིད་ཀྱང་ལེ་
ལོའི་བསོད་སྙོམས་ཀྱི་འཚོ་བ་ནས། བླ་མ་རིན་པོ་ཆེ་དང་དཀོན་མཆོག་ལ་ཡིད་ཆེས་ཀྱི་སྒོ་ནས་སྐྱབས་སུ་འགྲོ་བཞིན་པ་ལས། སྔོན་བསགས་འབྲེལ་བའི་སྦྱིན་བདག་ཉིད་ཀྱི་བཞེད་པ་
དང་མཐུན་རྐྱེན་དང་བསྟུན་པའི་སྒོ་ཙམ་དུ་མཆིས་ལགས་ཤིང་། མཚམས་ཀྱི་ཞུ་འབྲས་ཀྱི་སྙིང་བུ། གངས་ཅན་ཆོས་ཀྱི་རྒྱལ་པོ་སྔ་ནས་ཕེབས་པ་རྣམས་དང་ཉིད་ཀྱི་ཡབ་མེས་དག་གིས་རྣམ་
ཐར་བཟང་པོ། དགོངས་དབྱིངས་རིན་པོ་ཆེར་བྱང་ཆུབ་པ་བཞིན་དུ། འཇིག་རྟེན་ཡོངས་ཀྱི་ཕན་བདེའི་རྩ་ལག་ཏུ་གྱུར་པ་སྲིད་པའི་མཐའ་དགེ་བས་མངོན་པར་སྤྱད་ནས་རྣམ་པ་ཐམས་
ཅད་མཁྱེན་པའི་འབྱུང་ཁུངས་དག་ཏུ་ཁྲིད་པར་མཛད་པའི་ཐུགས་སྤོབས་རྨད་དུ་བྱུང་བ་དག་ཀྱང་མཁྱེན་མཁྱེན་ཀྱང་། སྐུ་མདུན་རིན་པོ་ཆེ་དེ་ཚོར་མཁྱེན་པའི་སྤྱན་ཡངས་ཀྱི་མངོན་པར་གཟིགས་

པའི་གང་ས་ནས་བློས་དཔག་པར་དཀའ་བའི་དྲུང་དེར། བདག་འདྲ་བའི་བློ་དམན་ཞིང་ཉམ་ཆུང་བ་མ་སྦྱངས་པའི་རིགས་ཅན་འདི་ལྟ་བུས་མངོན་མི་འཐོགས་ནའང་། ད་ལམ་ཆེར་མ་འགྱངས་
པར་ཅི་ནས་ཀྱང་སྨོན་ལམ་བཟང་བོས། དུས་ལ་བབས་པ་བར་ཆད་ཀྱི་དབང་དུ་མ་སོང་པར་འཇལ་གང་གྲུབ་ཅིག་ཞུ་བའི་རྩིས་ཁོ་ནར་ཡོད་ལགས་དུས། དུཿབའི་དུས་སྐབས་ཀྱི་ཐུགས་བྲེལ་
དང་བསྟུན་པའི་བཀའ་བཀོད་ངེས་འགྲོངས་བཀའ་ཐོར་ཕེབས་པ་གནང་བ་ཡང་མཁྱེན་མཁྱེན་ལགས། ཞུ་ཡིག་སྤྱན་ཟུར་གཡོ་བའི་རྟེན་མཚོན་ཙམ་དུ་བཀྲ་ཤིས་ཁ་བཏགས་ཀྱི་ཚས་ལ་རྒྱ་
མཛེས་སུ་འབུལ། ཚེས་བཅུ་ལ་འཕྲེང་པོ་སེང་གེ་སྒང་ནས་ཕུལ་བར་ཞུའོ། །

༄༅། །རིག་འཛིན་མཆོག་ལྡན་མགོན་པོའི་སྐུ་སྐྱེ་སྤྲུལ་སྐུ་མདོ་སྔགས་གླིང་པར་གནང་བའི་ཆབ་ཤོག

༄༅། །སྐྱེ་དགུ་མཐའ་དག་གི་ཕན་བདེའི་རྩ་ལག་གཅིག་པུ་པ། རྒྱལ་བ་སྣང་མཛད་གངས་ཆེན་མཚོའི་ཞབས་ཀྱི་པདྨོ་དྲི་མ་མེད་པ་ལ། རྒྱལ་ཁམས་པ་རསྨི་ཞེས་པས་བྱང་ཆུབ་ཀྱི་བར་
དུ་དངོས་པོ་ཐམས་ཅད་ཡིད་ཅིག་ཏུ་བཏུད་དེ་དྲུང་དུ། ཞུ་བ། བཀའ་ཐོ་རས་ཡུག་བདུད་རྩིའི་མདོག་ཅན་ལ་ཕྱག་རྒྱ་མ་ཉམས་པར་ཕེབས་པས་ཡིད་ལྷག་པར་བསམ་གྱི་ལགས་ཤིང་། དེང་སང་ཀྱང་
འཚོ་ཞིང་བཞེས་ལ་བླ་ན་མེད་པའི་བསྟན་པ་རིན་པོ་ཆེ་ལ། རིམ་གྲོ་མཛད་པའི་ནན་ཏན་དུ་གནང་བ་ལྷུར་སྟོན་པས། རྒྱལ་བའི་ཆོས་ཚུལ་སྙིང་བོ་ཅན་དུ་མཛད་པ་མཆོག་དུ་བཀའ་དྲིན་ཆེ་ལགས།
ད་དུང་། བཞེད་པ་མཐའ་དག་ལེགས་པར་གང་བའི་ཀུན་ཕན་ཆ་ཤས་ཡོངས་སུ་རྫོགས་པའི་ཚུལ་རྒྱ་ཆེན་པོ་དང་། བདུད་དང་ཕས་ཀྱི་མུན་པ་དང་བྲལ་བ་ཚོགས་གཉིས་ཤར་གྱི་རི་བོ་རྩེ་
མོར་ཐོན་ནས། ལེགས་པར་བཤད་པའི་འོད་ཟེར་གྱི་དྲ་བ་བརྒྱ་གནང་བ་དག་དགའ་འཆར་མཛད་པས། ཞིང་འདིར་ཉིན་མོ་སྤྱོད་པའི་འགྲོ་བ་རྣམས་གཙོ་བོར་གྱུར་པའི་སྡུག་བསྔལ་བྱ། སྨོན་ལམ་ཆེན་

༄༅། །པོའི་འཕྲིན་ལས་ཀྱི་སྤྱིའི་རྐྱེན་དུ་གཉེར་བ་རྣམས་རིགས་མེད་པའི་བརྟན་པ་རབ་འབྱམས་ཀྱི་བཀའ་དྲིན་གྱི་སྣང་བ་མུ་མེད་པ་དང་ཆར་དུ་འཆར་བ་མཛད་པ་སྣང་བ་དང་། གཞན་
ཡང་འགྲོ་བ་མཐའ་དག་གི་མོས་པ་དང་དབང་པོ་དང་སྐལ་བ་དང་བློ་ཡི་རིམ་ཇི་ལྟ་བ་ཀུན་ཏའི་ཚལ་དག་འཛུམ་པ་སྟོན་པ་ནས་རྒྱ་ཆེར་བཞད་པའི་བར་གྱི་ཀུ་མུད་ཏའི་དུས་སྟོན་མཆོག་གི་དཔལ་མོའི་
རྣ་བའི་རྒྱན་དུ་སྤེལ་བ་ལ་སོགས་པའི་སྒོ་ཐམས་ཅད་དག་རྩལ་བར་གནང་ཤེས་དངོས་སུ་དང་ལྷག་པར་རྒྱལ་སྲས་དམ་པ་ཉིད་ལས་ལེགས་པར་བཏུད་ནས། ཆམ་བུ་ཙམ་མིན་པར་མོས་པ་མི་འཕྲོག་
པ་གསོལ་ཞིང་མཆིས་པ་ལས་སྐབས་ཀྱི་ལྟ་བའི་རྐྱེན་སྨན་དུ་འོས་པ་དག་ཞུ་བ། གསུང་ངག་ནས་གསལ་བ་བཞིན་ཁོ་ན་ལགས་ཤིང་། ཞུ་ཡིག་ལ་སྤྱན་ཟུར་གཡོ་བའི་རྟེན་དུ་ལྷ་རྫས་འཆིང་ཁའི་མདོག་
ཅན་ཚས་བཅས་ལ་རྒྱས་མཛེས་པར་འབུལ།ཚེས་ལྔ་ལ་དཔལ་བསམ་ཡས་མི་འགྱུར་ལྷུན་གྲུབ་ནས་ཐོག་མཐའ་བར་གསུམ་དུ་རྣམ་པར་དགེ་བའི་ཞུ་ཡིག

༄༅། །འཕྲེང་པོ་ནས་ཞལ་ངོ་ཐུན་མོང་དུ་གནང་བའི་ཆབ་ཤོག

༄༅། །ཡིད་རབ་འཕྲོག་བྱེད་བལྟ་བས་མི་ངོམས་ཤིང་། །དག་པའི་སྣང་བ་བློ་གྲོས་བརྒྱན་གྱིས་ཕྱུག །བརྩེ་བས་མི་འདོར་དགའ་བའི་བཞིན་མདངས་རྒྱས། །ས་བདག་མི་དབང་ཞལ་
ངོའི་དྲུང་ཞུ་བ། །ཉེ་དུས་སྐུ་ཡི་ལྷ་ལམ་ལྟར་གསལ་ཞིང་། །ཉེར་འཚེའི་ཆུ་འཛིན་དག་གིས་རབ་དབེན་ཅིང་། །འཕྲིན་ལས་རྟ་བདུན་འོད་ཟེར་སྤྲོ་མཁས་པར། །ཕྱོགས་ཀྱི་སྣང་ཁྱབ་པདྨོའི་ཁ་
འབྱེད་བཞིན། །མངའ་འབངས་རྐང་དྲུག་བདེ་བར་འཚོ་བ་དང་། །ཐུགས་དབུས་བསྐྱེལ་མ་སྣང་བཞིན་བཞུགས་ལགས་སམ། །བདག་ཅག་གྲོགས་མཆེད་གཏེར་བསྡུར་ལ་བརྟེན་པའི། །
བསིལ་ལྡན་གངས་ཀྱི་མིག་ལ་ངལ་བྱིན་དང་། །ཁ་མཛེས་བྲལ་བའི་ཡིད་ལ་མངོན་ཞེན་པའི། །མི་དབང་ཞལ་ངོ་སེམས་ཀྱི་མེ་ལོང་ལ། །ཡང་ཡང་བཀྲ་བཞིན་གདུང་བའི་བསྐྱེད་རིམ་དང་། །
ངག་གི་བཟླས་པ་ཞལ་ངོའི་མཚན་ལ་བྱེད། །བྱེད་བཞིན་རྒྱ་མར་ཞབས་དྲུང་ཞལ་ངོ་དང་། །མཇལ་བས་ལྷག་པར་དགྱེས་པའི་ཞལ་མདངས་དང་། །གསུང་ངག་སྙན་པའི་ལེགས་བཤད་དུ་མ་སྣང་། །

༄༅། །དེ་ཚེ་སེམས་ལ་ངལ་སོས་ཅུང་ཟད་བརྙེད། །རེ་ཞིག་གཞན་དུ་འགྲོ་བ་མེད་བཞིན་དུ། །སྐུ་ལ་བཅར་མར་གནས་ས་ཁོ་ནའི་ལུགས། །སྨར་ཡང་ཕྱོགས་ཀྱི་སྣང་ཁྱབ་གང་ཆེ་དང་། །
སྤྱི་དང་བྱེ་བྲག་གང་གི་གནས་ཚུལ་ལ། །ཐུགས་དོག་ཆུར་བའི་སྣང་ཁྱབ་གང་ཆེ་མཁྱེན། །ཁྱད་པར་འཁོར་བའི་གནས་ཚུལ་མེ་འོབས་ཤིང་། །ལེགས་པར་བརྟག་ན་ཉམས་ངའི་གནས་འདི་ལ། །ངེས་
པར་གྲོལ་བའི་ལམ་བཟང་བསླུ་མེད་ལ། །ཐུགས་ཡིད་ཆེས་པའི་ཉམ་བཞེས་ངེས་འགྲོངས་དང་། །པདྨ་འབྱུང་གནས་བླ་མ་དབྱེར་མེད་དུ། །གསོལ་བ་བཏབ་པས་བྱིན་བརླབས་དཔག་མེད་འབྱུང་། །
བདག་དང་ནམ་ཡང་བྲལ་བ་ཡོང་མ་མཆིས། །ངེས་པ་ལགས་སོ་ཐུགས་ཡིད་ཁེལ་བ་དང་། །སྡེ་པ་ཞལ་ངོའི་དགོངས་པའི་དབྱིངས་ཉིད་ནས། །རྒྱུན་དུ་འབྲལ་མེད་བརྩེ་བས་སྣང་བ་དང་། །
ནང་གཙང་ཉེ་བའི་ཚུལ་གྱི་ཕེབས་འོས་ཀྱང་། །བྱུང་ཚེ་རྟེན་མེད་ཚུལ་གྱི་སྣང་བ་མཁྱེན། །དེ་ལྟར་ཞུ་མཆིད་ཕུལ་བའི་རྟེན་མཚོན་དུ། །བསམ་ཡས་ཉིད་ནས་གདན་འདྲེན་ཞུས་པ་ཡི། །དམ་

རྫས་ཁྱད་འཕགས་ཨ༼རོལ་བ་ཆེན་པོ་ངེས་འགྲོངས་དང་ལམ་ག་དན་དྲངས་བ་ཡིན་༽སྤྱི་ཏ་ཉིད་ལ། །རྒྱ་ལྡན་ཚུལ་གྱི་ཕུལ་བས་ཐུགས་དབུས་ནས། །དགྱེས་པར་མཛོད་ཅིག་དགོངས་པའི་མཁྱེན་ལྡན་རྣམས།
བཟང་པོའི་ཚེས་གསུམ་དག་ལ་ཕུལ་བས་དགེ །མངྒ་ལཾ།

༄༅། །འཕྲེང་པོ་ནས་སྡེ་པ་སྐུ་བགྲེས་པར་གནང་བའི་ཆབ་ཤོག་

༄༅། །ལེགས་ཚོགས་ཀྱི་ཡོན་ཏན་དུ་མའི་དཔལ་གྱིས་མངོན་པར་མཐོ་ཞིང་དག་པའི་སྣང་བ་ལྷུར་ལེན་པ་གང་དེའི་དྲུང་དུ། ཞུ་བ་དེང་སང་སྐུ་གསུང་ཐུགས་ཟབ་གསལ་གྱི་རྒྱ་མཚོ་ཆེན་པོ་ལ་
རྙོག་པ་མེད་ཅིང་། བཀའ་ཡི་སྣང་ཁྱབ་ལུགས་གཉིས་ཀྱི་དགེ་ལེགས་ཀྱི་འབྲས་བུ་འཛིན་པ་མཛད་པས། རྣམ་དཀར་གྱི་བ་དན་བཟང་པོ་སྲིད་རྩེར་ཁྱབ་པའི་ངང་ནས། བཀའ་ཐོ་ཡིད་
ཀྱི་གདུང་བ་ཞུ་བྱེད་རྟེན་འབྲེལ་རྨད་དུ་འབྱུང་བའི་གནང་སྦྱིན་ཟུང་འབྲེལ་ཕྱག་རྒྱ་མ་ཉམས་པ་ཡན་ལག་མཆོག་གི་ཅོད་པན་དུ་ཕེབས་པས། དགའ་བདེས་ལུས་སེམས་ཁྱབ་པ་མཆིས་ལགས། འདིར་
ཡང་ཞབས་དྲུང་རིན་པོ་ཆེའི་སྐུའི་དཀྱིལ་འཁོར་གསལ་དྭངས་ཀྱི་ངང་ནས། བཀའི་འཁོར་ལོ་ཟབ་མོ་རབ་ཏུ་བསྐོར་བའི་ཞབས་ཕྱིར། དགེ་བར་དུ་ཡང་ཟླ་བ་སྔོན་མ་དེའི་ནང་དུ་སྒྱུ་ལུས་ཕུང་པོ་ལ་

༄༅། །གློ་བུར་གྱི་ནད་དྲག་པོ་རང་ཅིག་བྱུང་ནས། ལྷ་རྗེ་སོགས་ཀྱི་གསོ་བའི་ཡུལ་དང་བྲལ་ཙམ་དུ་མཆིས་ནའང་། རང་ལ་གང་ཡོད་ཀྱི་དངོས་པོ་གོས་ཟས་སོགས་ཐམས་ཅད་སྤོང་དག་
བྱས་ཤིང་། ཞབས་དྲུང་ནས་ཀྱང་ཐུགས་རྩར་སྣང་བའི་རིམ་གྲོ་རྟེན་འབྲེལ་གང་དྲག་དང་ཐུགས་དམ་བརྟག་པ་དང་གསང་བའི་ལུང་བསྟན་ཕྱི་ནང་སོགས་གང་ས་ནས་སྒོ་བསྟུན་ཏེ་བདག་
ལ་བཀའ་ལུང་ནན་ཆགས་གནང་བྱུང་བས། སྔགས་ཆས་ཀྱི་ལུས་བསྒྱུར་སོགས་བྱས་པས། སྐད་ཅིག་མ་དེ་ཉིད་ལ་ན་ཚ་ཡང་བདེ་སྐྱེད་ཡོད་པའི་ངེས་ཤེས་འགྲོངས་ཤིང་ད་ལྟ་སྒར་ཁྲོད་
རང་དུ་གཅར་མར་གནས་ལགས། མ་འགྱངས་པའི་ཚུལ་གྱི་མཚམས་བཞིན་ཟླ་ཅིག་གང་འགྲུབ་བྱེད་པའི་ལུགས་སུ་མཆིས་ལགས། དུས་དང་རྣམ་པ་ཀུན་སྡེ་པ་རིན་པོ་ཆེའི་དྲུང་ཡིད་

ངོར་རི་མོ་བྲིས་བཞིན་གནས་པས་སྐུ་རིམ་བསྲུང་བའི་འཁོར་ལོ་ལས་ནམ་ཡང་གཡེལ་བ་མེད་པར་ཁོ་ནར་ཡོད་ལགས་དུས། དགོངས་དབྱིངས་རིན་པོ་ཆེ་བཅུག་པ་མཁྱེན་ལགས། འཁོར་བ་སྤྱི་
ཡི་གནས་ཚུལ་ལ། ཐུགས་ཤིན་ཏུ་སྐྱོ་བ་ལས། ལྷག་པའི་ངེས་འབྱུང་མེད་མོད་ལགས་ཀྱང་། དུས་གསུམ་སངས་རྒྱས་ཐབས་མཁས་ཐུགས་རྗེ་གཞན་ལས་ཆེ་བས། དམ་རྫས་མྱོང་གྲོལ་དང་།
ད་ལམ་གྱི་སྐུ་བསྲུངས་ངོ་མཚར་བ་འདི་ལྟ་བུས། ངན་སོང་གསུམ་གྱི་འཇིགས་པ་ལས་གྲོལ་ནས་ཐར་པ་ཆེན་པོའི་གོ་འཕང་ཐོབ་པ་ངེས་ལགས་ཤིང་། ངེས་དོན་གྱི་དབང་དུ་བྱས་ན་འཁོར་
བརའདོགས་མཁན་རང་གི་སེམས་ལས་ལོགས་སུ་གྱུར་པ་ནི་མེད་ངེས་ཤིང་། སེམས་ཀྱི་ངོ་བོ་ཁ་དོག་དབྱིབས་སོགས་གང་དུ་ཡང་མ་གྲུབ་ཅིང་སྨྲ་བསམ་ཤེས་བརྗོད་ཀྱི་ཡུལ་ལས་འདས་པ་
འདི་ཡི་དོན་ལ། ཡུད་ཙམ་མཉམ་པར་བཞག་པའི་ཚེ་ནའང་འཁོར་བར་མི་ལྡོག་མཁན་ཁོ་རང་གང་དུ་ཡང་མི་དམིགས་པའི་རང་བབས་གཏད་མེད་ཡེ་གྲོལ་ཆེན་པོ་འདི་ལ་འཁོར་བ་རང་གྲོལ་

༄༅། །གྱི་གདམས་པ་ཞེས་ལགས། མདོར་ན་བདག་ཅག་དཔོན་གཡོག་དུས་སྐབས་ཐམས་ཅད་དུ་འབྲལ་མེད་ཀྱི་སྨོན་ལམ་དག་པ་འདིས་བསླུ་བ་མི་འབྱུང་ངེས་ཏེ་ལུང་བསྟན་ལས་འདི་ལ་
འབྲེལ་པ་ཅུང་ཟད་སུས་ཐོག་པ། སྡུག་བསྔལ་སྣང་བ་བརྩད་ནས་བཅད་ནས་ནི། །བདེ་ཆེན་དག་པའི་ས་ལ་འཁོད་པར་བྱེད། །འདི་ལ་ལུས་ཀྱི་འབྲེལ་པ་སུ་ཡོད་པ། །ཨོ་རྒྱན་མཁའ་སྤྱོད་གནས་
སུ་སྐྱེ་བ་ངེས། །འདི་ཉིད་ཤ་འམ་དྲི་ཆུ་ལྟོར་སོང་བ། །ལས་ངན་མཚམས་མེད་སྤྱད་ཀྱང་ངན་སོང་ཁེགས། །སྐྱེ་བ་གཅིག་གིས་བདེན་པ་མཐོང་བ་འགྱུར། །དེ་ཕྱིར་སྐྱེ་བདུན་ཕལ་གྱིས་དོ་
ཟླ་མིན། །འདི་ལ་གུས་པ་ཉེ་བར་བྱེད་པ་རྣམས། །ཐོག་མའི་མགོན་པོ་ཀུན་བཟང་མཆོད་དང་མཚུངས། །འདི་ལ་ལོག་སྒྲུབ་བྱེད་པའི་སྐྱེ་བོ་ཡང་། །མཐར་ཡང་སྨོན་ལམ་གཅིག་གིས་
གྲོལ་བར་འགྱུར། །ཞེས་ཁ་བྱང་ནང་དུ་དེ་བཞིན་འདུག་ལགས། ངེད་རང་དཔོན་གཡོག་ཐུགས་ནང་ཟབ་ཅིང་གཞན་དང་མི་འདྲ་བས་ཕུལ་བ་ལགས་ཞིང་ཕེབས་འོས་ཀྱང་རིམ་ཡོད་མཁྱེན།

འབུལ་འོས་ཀྱང་དེ་མཐུན་ཞུ་བ་ལགས། ད་ལམ་དངོས་པོའི་རྟེན་བཅས་ལག་ཏུ་ནམ་མཁའི་པདྨོ་དང་མཚུངས་པ་བྱུང་བས་ཞུ་ཡིག་ནམ་མཁའི་བརྒྱན་ཅན་མིན་ཙམ་དུ་སྨན་རྩེ་ཐ་གྲུ་ལ་རྒྱས་མཛེས་
པ་འབུལ། དགོངས་དབྱིངས་ནས་མི་ཁྲེལ་བ་མཁྱེན་མཁྱེན་ལགས། བདག་གི་སྐྱེ་བ་བདུན་པའི་དབུ་ཐོད་དེ་གདན་འདྲེན་པའི་ལུགས་སུ་ཡོད་པས་འབུལ་བཞིན་གང་གྲུབ་བྱེད་པས་དགོངས་
དབྱིངས་རིན་པོ་ཆེ་བཞུགས་པ་མཁྱེན་ལགས། ཉེར་གཅིག་ལ་ཕུལ་བའི་ཞུ་ཡིག །མངྒ་ལཾ། །

༄༅། །འཕྲེང་པོ་ནས་སྡེ་པ་ཆོས་རྗེ་ལ་གནང་བའི་ཆབ་ཤོག་

༄༅། །དཔལ་ལྡན་ལེགས་བྱས་དུ་མས་མངོན་མཐོ་ཞིང་། །དགེ་ལེགས་མཁྱེན་པའི་དཀྱིལ་འཁོར་རབ་ཏུ་རྒྱས། །མིག་དང་ཡིད་ཀྱི་འོད་དཀར་དམ་པ་ཁྱེད། །མཐོང་ན་མངོན་པར་
དགའ་པའི་དྲུང་ཞུ་བ། །ཉེ་དུས་ཚོགས་གཉིས་དཔལ་གྱིས་བསྐྲུན་པའི་ངོགས། །བལྟ་བས་མི་ངོམས་སྐུ་ཡི་བདུད་རྩིའི་གཏེར། །འཕྲིན་ལས་ནོར་བུའི་ཚོགས་ཀྱི་ཡོངས་གཏམས་ཞེས། །སྙན་
པའི་གྲགས་པ་རྣ་བའི་བཅུད་དུ་གྱུར། །བཀའ་ཡི་གླེགས་བམ་ངོ་མཚར་རྟེན་སྣང་བཅས། །ཕྱག་རྒྱ་མ་ཉམས་སུག་པར་ཕེབས་མ་ཐག །སོར་མོའི་འདབ་ཕྲེང་ངོས་ལ་ལྡིང་ཞིང་བཞུགས། །
དེ་ཚེ་མིག་དང་རྣ་བའི་དགའ་སྟོན་མྱོང་། །ཡིད་ལ་ཁྱེད་སྐུ་མངོན་སུམ་ཇི་བཞིན་དུ། །ཡང་ཡང་བྲིས་ནས་དེ་དོན་བསམ་པ་ན། །བསྐྱོ་ལྡན་དམ་པའི་མིག་ཆུ་ཀུན་ནས་གཡོས། །བདག་ཡིད་ཁྲི་
ཤིང་བཞིན་དུ་ཀུན་ནས་བཀྲིས། །འདི་ཡང་འབྱུང་བཞི་འདུས་པ་སྒྱུ་མའི་ལུས། །འཇིག་ལ་ཉེ་བའི་ན་ཚས་ཀུན་ནས་གཙེས། །སྨན་པའི་ཡུལ་བྲལ་བྱ་ཐབས་ཀུན་འདས་ཀྱང་། །ཡང་གསང་སྙིང་

༄༅། །བྱང་ཕྱི་ནང་ལུང་བསྟན་དང་། །ཞབས་དྲུང་ཉིད་ཀྱི་ཐུགས་དམ་སྒོ་བསྟུན་ནས། །ཆ་ལུགས་བསྒྱུར་བས་སྔགས་ཆས་ཚུལ་གནས་ལགས། །སྐྱེ་བོ་འཇུངས་པ་ནོར་གྱིས་
ལྷག་པར་འཕེལ། །ང་རྒྱལ་ཅན་རྣམས་ཅམ་བུའི་ཚིག་གིས་མགུ། །དམ་པ་ལེགས་བཤད་རོ་ལ་ལྷག་པར་ཆགས། །དེ་ཕྱིར་སླར་ཡང་ཆོས་ཀྱི་སྐྱེས་འདི་འབུལ། །བདེ་ལེགས་རྩ་བ་ཐུབ་
བསྟན་ལོ་ཐོག་ནི། །བཤེས་གཉེན་ཆུ་འཛིན་དབང་པོའི་ལེགས་བཤད་ཀྱི། །ཆུ་ཆར་དུས་སུ་འབེབས་ལ་རག་ལས་པས། །མི་དབང་མདུན་ས་མཁས་པས་གང་བ་མཛོད། །ཚིག་གི་ཡལ་
འདབ་མང་དུ་རྒྱས་ན་ཡང་། །ཡང་དག་སྙིང་པོའི་དེ་ཉིད་མ་མཆིས་ན། །ཚིག་མང་དོན་དང་འགལ་བ་ལྷུར་ལེན་པ། །ཁོང་རུལ་ལྗོན་ཤིང་བཞིན་དུ་མཁྱེན་པ་མཛོད། །འབངས་རྣམས་སྐྱེ་
བོའི་བདེ་ལེགས་ཇི་སྙེད་པ། །དེ་ཀུན་ས་སྐྱོང་མཛད་པའི་རྗེས་སུ་འཇུག །དེ་ཕྱིར་ཉིད་ཀྱི་སྲས་ལ་ཇི་ལྟ་བཞིན། །བྱམས་པའི་ཐུགས་ཀྱིས་ཆོས་ཀྱི་རྒྱལ་སྲིད་མཛོད། །འདབ་སྟོང་རྒྱས་པའི་

ཚལ་ལ་བུང་བ་དང་། །འོ་མའི་ཆུ་གཏེར་ཆེ་ལ་ངང་མོ་བཞིན། །བདེ་སྟོང་པདྨོའི་དབུས་ན་སྦྲང་རྩིའི་རོ། །ལྷན་སྐྱེས་རྐང་དྲུག་ལྡན་པའི་དགའ་བས་རོལ། །ཁྱེད་ཐུགས་བདེ་བ་ཆེན་པོའི་ཉིན་
ཕྱེད་འདོ། །མཁའ་དབྱིངས་སྟོང་ཉིད་མཛེས་མའི་ལང་ཚོ་ལ། །རྟག་ཏུ་སྤྱོད་པའི་རྩེ་དགས་འདའ་བར་མཛོད། །རྐང་དྲུག་ལྡན་པ་ཕོ་ཉའི་ལེགས་བཤད་ཀྱི། །འཕུར་ལྡིང་སྙན་པའི་སྒྲ་
དབྱངས་ལྷུར་ལེན་ཞིང་། །གདུང་བའི་སྦྲང་རྩིའི་བཅུད་ཀྱིས་ཡོངས་བལྟམས་པའི། །འདབ་རྒྱའི་ཚལ་དེར་སྐད་ཅིག་འཇུག་ཕྱིར་ཕུལ། །ལྷ་རྫས་རྒྱན་ལྡན་ཀུན་ནས་བཀྲ་བ་འདི། །ཞུ་ཡིག་
ཨུཏྤལ་སྤྱན་ཟུར་གཡོ་ཕྱིར་ལགས། །ནམ་མཁའི་བརྒྱན་ཅན་མིན་ཙམ་མ་རྟོགས་པ། །ད་ལྟ་ལགས་སོ་དངོས་ཀུན་མོ་གཤམ་བུ། །མཚུངས་ཕྱིར་དགོངས་པའི་དབྱིངས་ནས་མི་ཁྲེལ་མཁྱེན། །
ཞེས་འདི་བཟང་པོའི་ཚེས་ལ་ཕུལ་བས་དགེ །མངྒ་ལཾ། 

༄༅། །འཕྲེང་པོ་ནས་སྡེ་པ་ཆོས་རྗེ་ལ་སམ་བྷོ་ཏྲར་གནང་བ།

༄༅། །རྣམ་དཀར་རིགས་ཀྱི་ཆ་ཤས་རབ་གང་ཞིང་། །ཐོས་མང་རི་བོང་མཚན་མས་བཀྲ་བ་ཅན། །རྣམ་དཔྱོད་འོད་དཀར་མཁས་རྣམས་རབ་དགྱེས་པའི། །ཀུ་མུད་འཛུམ་ཞལ་གསར་
པའི་དྲུང་ཞུ་བ། །གང་གིས་གསུང་ཕྲིན་ངང་པ་གཞོན་ནུ་ཞིག །མཇལ་བའི་གཏམ་སྙན་མགྲིན་པར་སྒྲོག་བཞིན་དུ། །བདག་གནས་པདྨོའི་ཚལ་འདིར་ཕེབས་པ་ཡིས། །དགའ་བའི་བྲོ་གར་བརྩེ་
བས་ངལ་མེད་གྱུར། །གནས་སྐབས་ཚོགས་དྲུག་སྒྱུ་མའི་རོ་རྩལ་ལ། །རྨི་ལམ་ནང་དུ་འཇའ་མོས་སྤྲོ་བསྲིངས་ལྟར། །གཏད་མེད་རོ་སྙོམས་གཞན་གནང་མི་འགོག་པས། །ཧང་ཟོམ་མེད་པ་ལྷན་
ནེར་བཞུགས་པ་ལེགས། །མཁའ་དབྱིངས་ཤར་བའི་དབང་པོའི་གཞུ་བཞིན་དུ། །གསལ་དྭངས་འོད་ཟེར་ལྔ་ཡི་དྲ་བ་ཡིས། །མིག་སྨན་མདོག་མཚུངས་ཆོས་དབྱིངས་མཁའ་འགྲོ་མ། །
ཐབས་ལྡན་དཔའ་བོས་རོལ་པས་དགའ་བའི་སྒྲས། །ཡས་བབས་མས་བརྟན་བཞི་ཡི་འགྲོས་དག་གི །སྨིན་བྱེད་དབང་བཞིའི་དོན་ལ་མཁས་པར་མཛོད། །རྒྱལ་སྲས་རྣམས་ཀྱི་སྤྱོད་ཚུལ་རྒྱ་མཚོ་

༄༅། །ལས། །ལེགས་བཤད་རིན་ཆེན་ཚོགས་ཀྱི་སྙིང་པོ་འདི། །དགའ་སྟོན་མཁས་པའི་ཚོགས་ཀྱི་སྣ་བརྒྱན་སྟེ། །བློ་གསལ་མགྲིན་པའི་རྒྱན་དུའང་མཛད་ན་ལེགས། །སྐྱེ་དང་སྐྱེ་བར་འདྲེས་
པའི་ལྷ་ཁྱེད་དང་། །འཁོར་ལོ་གཅིག་ཏུ་འདུ་བའི་དམ་ཚིག་ལས། །བདག་སངས་རྒྱས་ནས་ཁྱེད་ཉིད་གང་དུ་ལུས། །ལུས་གྲིབ་བཞིན་དུ་གཅིག་ཏུ་གྱུར་པ་ལགས། །མངྒ་ལཾ།
༈ ཡིག་ཆུང་སུ་གནང་བ། ཡུན་རིང་དུས་ནས་མཛའ་བའི་སྙིང་གི་གྲོགས། །བློ་གྲོས་ལྡན་པ་ཁྱོད་ཉིད་གཅིག་པུར་སེམས། །ཡལ་འདབ་ལྡན་པའི་ལྗོན་པ་མང་ཡོད་ཀྱང་། །དཔག་
བསམ་ཤིང་འདྲའི་འདོད་དགུ་འབྱུང་བ་མེད། །དྭངས་བའི་ཡིད་འཕྲོག་ཁྱོད་ཉིད་སྙིང་ལ་སེམས། །སྐྱོ་བའི་མཆུ་འཕྱང་ངང་མོ་ནི། །ལྷོ་ཡི་ཕྱོགས་སུ་འཕུར་ནས་སོང་། །

༄༅། །སྡུལ་གདུང་དགེ་སློང་རིན་ཆེན་རྡོ་རྗེ་ལ་གནང་བའི་ཆབ་ཤོག

༄༅། །ལགས། ཉེ་དུས་སྐུའི་དཀྱིལ་འཁོར་མཆོག་དུ་གསལ་དྭངས་ནས་ལྷ་དང་བཅས་པའི་འགྲོ་བ་རྣམས་དང་རྒྱས་སྲས་དམ་པ་ཀུན་གྱིས་ཀྱང་མཆོད་པའི་གནས་དམ་པར་གྱུར་ཞིང་།
གང་ཞིག་གདུངས་པའི་ཡིད་ཀྱི་ཐལ་མོ་ཡ་གཅིག་བཏུད་པ་ཙམ་ལའང་། འཕྲལ་དང་ཡུན་གྱི་བདེ་ལེགས་ཀྱི་གཞིར་གྱུར་པ་རྣམ་པ་ཀུན་དུ་བསླུ་བར་མི་འགྱུར་བའི་སྐྱབས་ཀྱི་མཆོག་གྱུར་རྣམ་ཀུན་
མཆོག་ལྡན་ཆོས་སྐུ་ཐིག་ལེ་ཉག་ཅིག་མངོན་སུམ་དུ་གྱུར་པའི་བདེ་ལེགས་འབྲས་བུ་བདེ་ལག་ཉིད་དུ་བསྩོལ་བའི་སྡུལ་གདུང་རིན་པོ་ཆེའི་ཞབས་ཏོག་ཏུ་བཞུགས་ས་གནང་བ། སྔོན་གྱི་བསོད་
ནམས་དུ་མའི་དཔལ་གྱིས་མངོན་པར་ཕྱུག་ཅིང་། རྗེ་བཙུན་བླ་མ་མཆོག་དང་སྨོན་ལམ་ལྷན་ཅིག་པའི་སྟབས་ཀྱིས། དགོས་འདོད་ཐམས་ཅད་ཀྱི་འབྱུང་གནས་ཡིད་བཞིན་གྱི་ནོར་བུའི་ཞབས་གཏོག་
ཏུ་བཞུགས་པ་གནང་བ། དེ་ཁའི་བསགས་སྦྱངས་ཡུན་རིང་ལ་མ་བལྟོས་པར་ཚོགས་གཉིས་བདེ་ལག་ཉིད་དུ་འགྱུར་ལགས་དུས་སྔར་ལྟར་མཆོད་པའི་སྤྲིན་ཕུང་ཀུན་གྱི་འགྲན་པར་མི་ནུས་པའི་ཚུལ་

༄༅། །རྒྱུན་མཐུད་པའི་ལེགས་ཚོགས་གང་ཆེ་རང་ཞུ་ཞིང་། མི་འགྱངས་མྱུར་ལམ་མཇལ་བའི་སྨོན་ལམ་བགྱིས་ཚུལ་སོགས་ངག་ནས་འབུལ་བ་ཡོད་ཅེས་རྟེན་དང་བཅས་ཚེས་གསུམ་ལ་
ཕུལ་བ་དགེ །

༄༅། །ཆོས་རྗེ་མཁའ་སྤྱོད་པ་ལ་གནང་བའི་ཆབ་ཤོག་

༄༅། །རྒྱ་ཆེན་བསོད་ནམས་སྟོབས་ཀྱིས་ལེགས་བརྒྱན་པའི། །ངེས་དོན་གསུང་རབ་དོན་ལ་རང་སྟོབས་ཀྱིས། །ཇི་བཞིན་འབྱེད་ལའང་བློ་གྲོས་ཐོགས་མེད་དང་། །རྒྱུད་དོན་སྙིང་པོའི་
བཅུད་བསྡུས་བསྐྱེད་རྫོགས་སོགས། །བསྙེན་བསྒྲུབ་བཟླས་ལ་འབད་པས་དྲག་ལྡན་ཞིང་། །གྲུབ་པའི་དབང་ཕྱུག་དག་གི་སམ་བྷོ་ཊ། །ཕྱག་རྒྱ་མ་ཉམས་ལང་ཚོའི་རྣམ་བཀྲ་དང་། །ཀེ་ལ་ཤ་ལྟར་
རབ་དཀར་བཅུ་ཕྲག་བཅས། །བདག་གི་ལག་པའི་བདྨོར་སོན་པའི་མོད། །ཀུན་ཏུ་བཟང་པོའི་སྨོན་ལམ་ཇི་བཞིན་དུ། །དངོས་འབྱོར་ཡིད་སྤྲུལ་ནམ་མཁའི་ཁྱོན་བཀང་སྟེ། །རྩ་གསུམ་རྒྱལ་བ་
ཞི་ཁྲོ་ཀུན་མཆོད་ཅིང་། །དེ་ཡི་དགེ་ཚོགས་འབྲས་བུ་དམ་པ་ནི། །ནམ་ཡང་སྲིད་མཐའི་བར་དུ་མི་ཟད་པར། །རྣམ་མཁྱེན་སངས་རྒྱས་འཕགས་པའི་ས་རུ་བསྔོས། །བདག་ལ་ལན་ཅིག་མ་
ཡིན་དུས་ཀུན་ཏུ། །ཆུ་བོའི་རྒྱུན་ལྟར་གནང་བ་ངོ་མཚར་ཆེ། །ཡིད་ཀྱི་ཡུལ་དུ་ལེགས་པར་བྲིས་དང་མཚུངས། །བླ་མ་དྲག་པོའི་སྐུ་ལ་རབ་གནས་དང་། །རྒྱབ་གཟུངས་སོགས་ཀྱང་འཕྲལ་གྲུབ་

༄༅། །ཚུལ་དུ་ཕུལ། །བདག་དང་ཕྱོགས་བཅུའི་རྒྱལ་བ་སྲས་དང་ཕྱོགས། །གཅིག་པར་སྨོན་ལམ་འདི་ལྟར་བཏབ་པ་སྟེ། །དངོས་ཀུན་སྒྱུ་མའི་འཆིང་ཞེན་ལས་གྲོལ་ནས། །ལུས་དང་སྲོག་
ལའང་ལྟོས་པ་མེད་འབུལ་ཞིང་། །སྐྱེ་དང་སྐྱེ་བར་འདྲིས་པའི་སྐྱེས་བུ་ཁྱེད། །དཀྱིལ་འཁོར་གཅིག་ཏུ་འདུ་བའི་དམ་ཚིག་ལ། །བདག་སྨིན་གྱུར་ནས་ཁྱེད་གཞན་གང་དུ་ལུས། །སྔ་ཕྱིར་དོན་བོར་
གསོལ་བའི་གདམས་པའི་གནད། །ནམ་དུའང་སྲོག་བཞིན་ཡལ་བར་མི་འདོར་ཞིང་། །འཁོར་དང་ལོངས་སྤྱོད་རྨི་ལམ་ཚུལ་བཞིན་དུ། །ད་ནི་གང་ཤར་འཁྲུལ་བྲལ་མཉམ་བཞག་ལས། །
ནམ་ཡང་མི་འདའ་ངང་བཞག་ཆེན་པོར་མཛོད། །བསྐལ་བཟང་ཁྱེད་ལ་ཉེས་མཐའ་སྲིད་རེ་ཀན། །སཱ་མཱ་ཡཱ། མངྒ་ལཾ།

༄༅། །བླ་མ་མོན་པ་ལ་གནང་བའི་ཆབ་ཤོག

༄༅། །སྐྱེ་བ་དུ་མར་སྨོན་ལམ་མཐུས་བསྡུས་པའི། །བླ་མ་མོན་པ་གང་དེའི་དྲུང་ཞུ་བ། །མངོན་བསགས་ལེགས་ཀྱི་བྱས་བསགས་འདིར་སྨིན་ནས། །ཆིན་བཅད་ལས་སྙོན་སྐྱེ་བ་མཐའ་
རྫོགས་ཏེ། །དག་པའི་ཞིང་ཁམས་མཆོག་དེར་སྐྱེ་ངེས་པས། །སྒྱུ་ལུས་འབྱུང་བཞི་འཁྲུག་པའི་ན་ཚ་ལ། །ཐུགས་ངལ་མ་མཛད་སྙིང་སྟོབས་བསྐྱེད་པ་དང་། །དུས་གསུམ་མཁྱེན་པ་པདྨས་བྱིན་
རློབས་པའི། །ལུང་བསྟན་བཀའ་གཏད་ཐོབ་པའི་འཁྲུལ་མེད་བདག །ད་ལྟའི་དུས་ན་འགྲོ་བའི་དཔལ་ཤར་ཡང་། །གོ་ཉན་མེད་པའི་གླང་ཆེན་ཆུ་བཞུགས་ཀྱི། །བསོད་ནམས་སྟོབས་ཀྱི་ཆུན་
པར་མ་གྱུར་ན། །རིང་བོར་མི་སྡོད་གཞན་དུ་འགྲོ་ཉེན་གནང་། །དེ་ཕྱིར་སྙིང་གི་དཀྱིལ་དུ་གནས་པ་ཁྱེད། །ལས་འཕྲོ་དག་པས་བདག་དང་ལེགས་པར་མཇལ། །བསམ་པ་དག་པས་གང་ཟེར་
དང་དུ་ལེན། །དངོས་པོ་དག་པས་ཅི་ཡོད་བླ་མར་འབུལ། །སྙིང་ནས་དད་པའི་གསོལ་བཏབ་གདུངས་ཤུགས་ཀྱིས། །ཐུགས་རྗེས་མི་གཟིགས་རང་དབང་ག་ལ་ཡོད། །ཡེ་ནས་སྨོན་ལམ་ཐུགས་

༄༅། །རྗེའི་རྟེན་འབྲེལ་གྱིས། །སྐྱེ་བ་ཀུན་ཏུ་རྗེས་སུ་འཛིན་པར་ངེས། །ཐེ་ཚོམ་མི་དགོས་འགྲོ་ལ་ཕན་ཐོགས་འབྱུང་། །དུས་གསུམ་མཁྱེན་པ་པདྨ་འབྱུང་གནས་ཀྱི། །རང་ལས་མི་གཞན་རྗེ་
འབངས་འཁོར་རྣམས་ལ། །ལུང་བསྟན་བཀའ་གཏད་སྨོན་ལམ་གནང་བའི་དུས། །སངས་རྒྱས་གཉིས་པ་ལྟ་བུའི་གཏེར་སྟོན་ཅིག །དེ་ཡི་ལུང་བསྟན་བཀའ་བཏད་རྒྱལ་ཚབ་ཅིག །སྦྱིན་བདག་
བྱེད་པའི་ཆོས་སྐྱོང་རྒྱལ་པོ་རྣམས། །མཉམ་པ་རྒྱ་བར་ངེས་པར་ལུང་བསྟན་ཀྱང་། །བསོད་ནམས་ལྡན་པའི་སྐལ་ལྡན་ཉིན་སྐར་ཙམ། །གཞན་སེམས་ཤེས་པའི་སྤྲུལ་པའི་འགྲོ་དོན་དང་། །
ངོ་མཚར་ཞིང་མཆོག་དུ་མར་གདན་འདྲེན་བྱུང་། །འགྲོ་འམ་སྡོད་བསམ་གདུལ་བྱའི་བློ་ལ་བཏགས། །གཞན་ལ་གནས་ཚུལ་ངག་གི་ལམ་དུ་གསལ། །མངྒ་ལཾ།

༄༅། །བདག་མེད་མཆོག་རྒྱལ་མཚན་འཇིགས་བྲལ་རྡོ་རྗེ་ལ་གནང་བའི་ཆབ་ཤོག

༄༅། །ཡིད་འོང་ནོར་བུའི་བང་མཛོད་ཀྱིས་གཏམས་པ། །བློ་གྲོས་གཏིང་མཐའ་ཡངས་པའི་ཐུགས་ཀྱི་མཚོ། །རྣམ་དཔྱོད་རྦ་རླབས་གཡོ་བའི་དྲུང་ཞུ་བ། །སྐུ་མཆོག་མཛེས་པའི་དོ་
ཤལ་བཀྲ་བ་ནས། །བཀའ་མཆིད་ངང་པའི་བུ་མོ་ཡིད་འཕྲོག་མ། །སྣང་བ་བདུད་རྩིར་བྱེད་པའི་རོལ་མོ་མཁན། །སྐབས་གསུམ་གྲོང་དུ་ལྷག་འདྲའི་གོས་བཟང་བཅས། །ལྷག་བསམ་དག་
པའི་བསྟི་གནས་འདིར་ཕེབས་ཚེ། །མིག་གི་ཨུཏྤལ་བཞད་པའི་དཔལ་གྱུར་ཚེ། །འདི་ནི་ངེས་པར་རྩེ་ལྡན་ལྷ་དག་གི །གསུང་གི་སྙན་པ་རྣ་བའི་བཅུད་ལེན་དུ། །གདོན་མི་ཟ་སྙམས་དགའ་
བའི་མགྲིན་བཏེགས་ནས། །ཀུན་དགའ་གསར་བའི་གར་གྱི་རོལ་བ་ལགས། །འདིར་ཡང་འདོད་སྲེད་ཆང་གི་མྱོས་པ་བདག །གཉིས་སྣང་འཁྲུལ་ངོར་སྒྱུ་ལུས་འཇོག་ཉེ་ཡང་། །བླ་མ་མཆོག་
དང་བརྡ་ཐབས་རྟེན་འབྲེལ་གྱིས། །གཤིན་རྗེའི་ཕོ་ཉ་པདྨོ་བཞད་མཚུངས་རྣམས། །ལེགས་ཚོགས་ཟླ་ཟེར་ཕོག་པས་ཟུམ་པར་གྱུར། །སླར་ཡང་ས་སྐྱོང་མི་དབང་ཞལ་ངོ་ཡི། །བཀའ་ཕེབས་ཚུལ་

༄༅། །ལས་ནམ་ཡང་མི་གཡོ་ཞིང་། །བཞད་པའི་གད་རྒྱངས་འབར་བའི་མཆེ་བ་ཅན། །དུར་ཁྲོད་ཆས་བརྒྱད་སྤྱན་རྩ་ཀློག་ལྟར་འཁྱུག །ཡན་ལག་རྣམ་དག་དུས་མཐའི་མེ་དཔུང་ཀློང་། །
བཞུགས་པའི་དབང་ཆེན་རྟ་མགྲིན་དེ་ཉིད་ལ། །བསྙེན་ཅིང་བསྒྲུབ་པའི་རྟགས་དང་ལྡན་པར་མཛོད། །ད་ལམ་ཞུ་ཡིག་སྤྱན་ཟུར་གཡོ་བའི་རྟེན། །ཆོས་རྒྱལ་ཕོ་བྲང་འོམ་བུ་གླང་མཁར་ནས། །
མངོན་པར་གདན་དྲངས་སངས་རྒྱས་ཤཱཀ་ཐུབ་༼ཀྱི་ཚམ་པ་ཡུང་འབྲུ་ཙམ་པ་༽མཚེམས། །ངོ་མཚར་རྨད་བྱུང་རེག་པ་དོན་ལྡན་འདི། །འདི་ཉིད་འགྲོ་བའི་མཆོད་རྟེན་ཡིན་གྱུར་ཀྱང་། །འདི་ལ་དགྱེས་
པ་དཔག་མེད་མཆིས་བསམ་ནས། །འདི་ལ་མཆོད་ཅིང་བཀུར་བསྟི་སུས་བྱས་པ། །བླ་མེད་རྫོགས་པའི་བྱང་ཆུབ་མཆོག་ལ་ཉེ། །ཅེས་འདི་པདྨ་འབྱུང་གནས་ལུང་བསྟན་ལགས། །
གཞན་ཡང་སྔགས་མདུད་ཉིད་ལ་རྒྱ་ལྡན་འབུལ། །ཞེས་པ་ཉེར་གཅིག་ཚེས་ལ་ཕུལ་བས་དགེ །མངྒ་ལཾ།

༄༅། །ཡང་བདག་མེད་མཆོག་རྒྱལ་མཚན་ལ་གནང་བའི་ཆབ་ཤོག་

༄༅། །སྙིང་གི་ཀུ་མུད་བགཉེན་གྱུར་འོད་དཀར་ཅན། །སྔོན་བསགས་ལས་ཀྱིས་བཅིངས་པའི་གྲོགས་ཀྱི་མཆོག །ཡིད་ལ་དོ་ཟླ་གཞན་མེད་སྙིང་གི་བུ། །སེམས་ལ་རྟག་ཏུ་འཆར་བའི་ཡིད་འཕྲོག་ཁྱེད། །
ཅུང་ཟད་མི་མཐུན་ཆུ་འཛིན་གྱིས་སྒྲིབ་ཡང་། །དེ་འཕྲལ་སྨན་དཔྱད་རྟེན་འབྲེལ་དྲི་ཞོན་གྱིས། །རང་སར་དྭངས་པའི་སྙན་ངག་རྣ་བའི་རྒྱན། །ཡིད་ཀྱི་མུན་སེལ་འོད་དཀར་བདུད་རྩིར་གྱུར། །སྙེལ་དྭངས་
ཚུལ་དུ་དྲང་སོང་རྒན་པོ་ཡིས། །ལྷ་ལམ་དབང་པོར་འདྲེན་བཟོད་མར་གད་མདོག །ཁ་གྲུ་མ་ཉམས་རྣམ་པར་བཀྲ་བ་དང་། །བྱིང་རྨུགས་སེལ་བྱེད་ལྟུང་བའི་རོ་རྒྱ་བཅས། །སྐད་ཅིག་ཉིད་ལ་ཤར་འཕྲལ་
ཕུལ་བས་དགེ །འདི་ལེན་མཁས་པའི་ལུགས་དང་མི་འགལ་བའི། །ཚིག་གི་སྦྱོར་བ་སྤེལ་ལེགས་མཛེས་པའི་བརྒྱན། །རྣ་བའི་སྐབས་གསོལ་ཞེས་པའང་ཞུ་བ་ལགས། །མངྒ་ལཾ།

༄༅། །སློབ་བུ་དད་ཅན་གཅིག་ལ་གནང་བའི་ཆབ་ཤོག

༄༅། །སྐལ་བཟང་ལེགས་པ་ཡིན་ལུགས་དཔྱོད་པའི་ཐུགས། །གཅིག་ཏུ་རྡོ་རྗེ་ཐེག་པར་རབ་གཞོལ་ལ། །སྙིང་བུའི་བསྟན་ལ་དད་དེའི་དྲུང་ཞུ་བ། །གསུང་ཤོག་ཉལ་འགྲོ་གསར་
བའི་བརླབས་ཕྲེང་ཅན། །ལྷུ་བའི་བརྩེ་དགའ་དང་འགྲོགས་རས་དཀར་ཡུག །ཐ་མལ་ཡུལ་གྱི་དངོས་འཛིན་དང་བྲལ་ཞིང་། །གསལ་སྟོང་ལྷ་ཡི་འདོད་ཡོན་ཤར་འདྲ་ཡི། །ལྷན་སྐྱེས་བདེ་
བའི་དུས་སྟོན་སྤྱོད་པར་གྱུར། །ཁྱེད་སྐུ་ལེགས་བྱས་བྱེ་བས་བསྐྲུན་པ་ཉིད། །མི་མཐུན་བདུད་ཀྱི་ཡུལ་ལས་རབ་འདས་ཤིང་། །སྒྲུབ་ལ་གཡོ་མེད་གཅིག་ཏུ་གཞོལ་བ་ནི། །སྙིང་གི་ཀུ་
མུད་གཉེན་རྒྱུར་འོད་བཀར་ཅན། །ཡན་ལག་མུ་མཐའ་མེད་པ་སྙད་པ་ལ། །ཡིད་ལ་དོ་ཟླ་གཞན་མེད་བདུད་རྩི་མཆོག །སེམས་ལ་རྟག་ཏུ་བབས་པ་སུ་ཡིས་བཟློག །ནམ་དུའང་འབྲལ་བ་མེད་
པའི་འཚོ་ཐབས་ལགས། །གང་༼ཐུབ་པའི་བགསུང་གི་སྤོབས་པ་༽ཤར་རང་གྲོལ་འཛིན་མེད་བདེ་ལྡན་ཞིང་། །རྨ་བྱའི་སྤྱོད་ཚུལ་མཁྱེན་ན་དུག་ཆེན་བཅུད། །གསེར་འགྱུར་སྦྱོར་བ་ཤེས་ན་ལྕགས་ཀྱང་

༄༅། །གསེར། །རང་གཞན་ཀུན་གྱི་ཕན་བདེ་བསྒྲུབ་པའང་མཁྱེན། །ད་ལམ་ཞུ་ཡིག་ཆུ་སྐྱར་གཞོན་ནུ་མ། །ལྷ་རྫས་རྣམ་བཀྲ་སྨན་རྩེ་དང་འགྲོགས་ནས། །ཚང་བཅས་འཆིང་བ་
དག་ལ་ཨུཏྤལ་གྱི། །རྒྱས་བཏབ་བཞིན་དུ་ཕྱོགས་དེར་འཕུར་ནས་སོང་། །ཉིན་བྱེད་པདྨོའི་དགའ་སྟོན་གནས་དེར་ཞུ། །མངྒ་ལཾ།

༄༅། །འདི་ཡང་བདག་བྱ་བཏང་བདེ་མཆོག་རྒྱལ་མཚན་ལ་གནང་བའི་ཆབ་ཤོག

༄༅། །རྣམ་དཀར་རིགས་ཀྱི་ཆ་ཤས་རབ་གང་ཞིང་། །ཐོས་མང་རི་བོང་མཚན་མ་བཀྲ་བ་ཅན། །རྣམ་དཔྱོད་འོད་དཀར་མཁའ་རྣམས་རབ་སྐྱེད་ནས། །ཀུ་མུད་འཛུམ་ཞལ་གསར་པའི་དྲུང་
ཞུ་བ། །གང་གི་ཆབ་ཤོག་ངང་པ་གཞོན་ནུ་ཞིག །ཕོ་ཉ་ཟུང་གི་གཤོག་རླབས་ཆེར་སྐྱོད་ནས། །མཛའ་བའི་གཏམ་སྙན་མགྲིན་པར་སྒྲོག་བཞིན་དུ། །གསུམ་ལྡན་གནམ་ལོ་དགེ་གསར་ཤར་
བའི་སྐྱེས། །དགའ་སྟོན་རིན་ཆེན་ཚོགས་ཀྱིས་ཡོང་གང་བའི། །འདིར་གནས་མགྲིན་པའི་བརྒྱན་དུ་སྤེལ་བའི་བཅུད། །བཤེས་གཉེན་དམ་པས་མངའ་འོས་རྟེན་འབྲེལ་གནས། །ལེགས་བཤད་
བསྟན་བཞུགས་མཁས་པའི་རྣ་བརྒྱན་དང་། །པདྨ་ར་ཀའི་མདངས་ལྡན་ལྷ་ཡི་གོས། །བདག་གནས་པདྨོའི་ཚལ་འདིར་ཕེབས་པའི་མོད། །དགའ་བའི་བྲོ་གར་བརྩེ་བས་ངལ་མེད་གྱུར། །སླད་
ནས་སྐུ་ཡི་འཚོ་སྐྱོང་མི་གཡེལ་ཞིང་། །དེ་ངང་ཀུན་སྙོམས་རྒྱལ་སྲིད་རྒྱ་མཚོའི་འཇིང་། །ཕྱོགས་ལས་རྣམ་པར་རྒྱལ་བའི་བརླབས་ཕྲེང་ཅན། །ལྦུ་བའི་བརྩེ་དགའ་རྒོད་པ་སྲིད་རྩེའི་བར། །ངོ་

༄༅། །མཚར་སྣང་བ་སྟོན་པའི་དགའ་སྟོན་མཛོད། །དེ་ཕྱིར་འཕྲལ་དུ་སྤྲོ་ཡང་སྡིག་པའི་ལས། །རྣམ་པ་ཀུན་ཏུ་ཡོངས་ཡེ་མི་བགྱིད་ཅིང་། །དགེ་ལ་འབད་པའི་རྣམ་དཀར་མི་དམན་
དང༌༑ །བསྐལ་བཟང་ཁྱེད་ཀྱི་ཉེར་འཚེ་ཞི་དོན་དུ། །སྔགས་མདུད་རྡོ་རྗེའི་རྒྱ་ཡི་རབ་གཏབ་ནས། །ཡིད་འཛིན་དབྱངས་ཅན་དགའ་བའི་དྲུང་དུ་ནི། །ཞུ་ལན་བུང་བ་གཞོན་ནུ་འཕུར་ཏེ་
བདག་ཡིད་དྭངས་བའི་མོས་པས་ཕུལ་བ་དགེ །མངྒ་ལཾ།

༄༅། །འཕྱོང་རྒྱས་ནས་སྡེ་པ་ནོར་བསོད་པ་ལ་གནང་བའི་ཆབ་ཤོག

༄༅། །རྣམ་དཔྱོད་བློ་གྲོས་མཛེས་སྡུག་ཡོངས་རྫོགས་ཤིང་། །དད་པའི་ཞགས་པས་དམ་པ་མཐའ་དག་གིས། །སྙིང་ནི་ཅིག་ཆར་འཆིང་བའི་སྦྱོར་མཁས་པ། །བསོད་ནམས་ཕྱོགས་ལས་
རྣམ་པར་རྒྱལ་བ་ཡིས། །ཞབས་ཀྱི་པདྨོའི་དྲུང་དུ་རིང་ཞུ་བ། །ལུགས་གཉིས་ཀུ་མུད་རྒྱས་པའི་དཔལ་རྟེན་ཞིང་། །སྐྱེ་དགུའི་རྒྱུ་སྐར་ཁྲོད་ལ་ལྷམ་མེ་བ། །ངག་གི་དབང་ཕྱུག་སྨྲ་བའི་ཟླ་བ་ཉིད། །
མ་སྒྲིབ་སྣང་བ་དམ་པར་བཞུགས་ལགས་སམ། །འདི་ནའང་བསོད་སྙོམས་ཟས་ཅན་སྙོམས་ལས་པ། །བག་ཡོད་བརྩོན་པའི་དུས་ལ་བབ་རིག་ནས། །རྣམ་གཡེང་སྐྱུངས་ནས་རང་སེམས་
འདུལ་ཞིང་མཆིས། །ཡིད་ལ་ཁྱེད་སྐུ་མངོན་སུམ་ཇི་བཞིན་དུ། །ཡང་ཡང་བྲིས་ནས་དེ་དོན་བསམ་པ་ན། །བདག་ཡིད་ཁྱོགས་ལ་ཤིན་ཏུ་འཕྱང་བར་འགྱུར། །ཅི་སླད་ཞེ་ན་རྫོགས་ཆེན་
སྙིང་པོ་དང་། །ཐུབ་པའི་བསྟན་པ་མདོ་སྔགས་ཉིན་མོར་བྱེད། །ནུབ་རིའི་མལ་བསྟན་ངོས་ལ་གོས་དམར་འཛིན། །སྐྱེ་དགུའི་ཕན་བདེའི་པད་ཚལ་ལྷག་མར་འདོད། །ཉེས་སྤྱོད་བ་མོས་ཉིན་རེ་

༄༅། །བཞིན་དུ་འཇོམས། །གངས་ཅན་སྐྱེ་བོ་ཕལ་ཆེར་ལེགས་ཉེས་ཀྱིས། །བླང་དོར་འབྱེད་ལ་ཤིན་ཏུ་འཐོམ་གྱུར་པས། །ཁ་བསག་དཔུང་དང་ལོངས་སྤྱོད་ཕྱིར་འབྲེང་གིས། །ཐུབ་
པའི་གསུང་བཞིན་བསྒྲུབ་རྣམས་རྩ་ལྟར་འདོར། །འོན་ཀྱང་བོད་འབངས་སྐྱེ་བོ་མཐའ་དག་གི །གཞི་རྟེན་རྩ་བ་འཇིག་རྟེན་ཀུན་གྱི་མིག །སྔོན་གྱི་ཆོས་རྒྱལ་སེམས་དཔལ་ཆེ་རྣམས་ཀྱིས། །
རླབས་ཆེན་སྤྱོད་པའི་རྗེས་འགྲོ་ཕན་བདེའི་ཁུར། །ད་ལྟ་ཉིད་ཀྱི་ཟུར་ཕུད་ངོས་དག་ལ། །མེ་ཏོག་ཆུན་པོ་བཞིན་དུ་རབ་ཏུ་འཛིན། །དེ་སླད་ཁྱེད་ཐུགས་དགེ་བའི་རྣམ་དཔྱོད་དེས། །ཕྲ་ཞིང་
འཛངས་ལ་ཞིབ་པའི་བློ་གྲོས་ཀྱིས། །རྒྱལ་བའི་གསུང་རབ་ཀུན་གྱི་ཚིག་དང་དོན། །མ་ལུས་ཐུགས་སུ་ཆུད་ནས་བརྩོན་པ་ཡིས། །འཛིན་མའི་གཞི་དེར་དར་ཞིང་རྒྱས་པའང་མཛོད། །གང་
ཞིག་རྟོགས་པས་སྲིད་པའི་དྲ་བ་ཀུན། །མ་ལུས་དྲུང་ནས་འབྱིན་པའི་ཟབ་མོའི་གནད། །ཡང་དག་ལྟ་བའི་གནས་ལ་ངེས་རྙེད་ནས། །བདག་འཛིན་འཁྲི་ཤིང་རྩད་ནས་གཅོད་པའང་

མཁྱེན༑ ༑ཚོང་དུས་ཁ་དོག་བསྒྱུར་བའི་ཟས་བཞིན་དུ། །འཇིག་རྟེན་འདི་ན་ཆོས་ལྟར་བཅོས་པ་མང་། །དེ་ཕྱིར་ཡངས་པའི་བློ་ཆེན་ཁྱེད་ཉིད་ཀྱིས། །ལེགས་པའི་ལམ་བཟང་ཀུན་ནས་བསྟན་པར་
འཚལ༑ ༑འབངས་རྣམས་སྐྱེ་བོའི་བདེ་ལེགས་ཇི་སྙེད་པ། །དེ་ཀུན་ས་འཛིན་མཛད་པའི་རྗེས་སུ་འཇུག །དེ་ཕྱིར་ཉིད་ཀྱི་རྒྱལ་སྲས་བློན་འབངས་བཅས། །རྫོགས་པ་ཆེན་པོའི་དོན་ལ་རབ་ཞུགས་ནས། །
བྱམས་པའི་ཐུགས་ཀྱིས་ཆོས་ཀྱི་རྒྱལ་སྲིད་སྐྱོངས། །ཕན་ཚུན་གནོད་པའི་ལས་རབ་བཟློག་བྱས་ནས། །ཀུན་ཀྱང་འཚེ་བ་མེད་པའི་ཆོས་ལ་བསྟེན། །དགའ་བའི་སེམས་ཀྱིས་ཉིད་ཀྱིས་ཆབ་སྲིད་ནི། །
རྫོགས་ལྡན་དུས་བཞིན་ཀུན་ཏུ་དགའ་བར་མཛོད། །རྐང་དྲུག་ལྡན་པ་ཁོ་བོའང་ལེགས་བཤད་ཀྱི། །འཕུར་ལྡིང་སྙན་པའི་སྒྲ་དབྱངས་ལྷུར་ལེན་ཅིང་། །དད་པ་སྦྲང་རྩིའི་བཅུད་ཀྱི་ཡོངས་གཏམས་པའི། །
འདབ་བརྒྱའི་ཚལ་དེར་འཇུག་པའི་སྨོན་ལམ་བགྱིད། །ཅེས་པའི་ཞུ་ཡིག་གཟིགས་པའི་རྟེན་མཚོན་པར། །ལྷག་བསམ་དྲི་མ་མེད་པ་ལྟར་དཀར་བའི། །ཁ་བཏགས་ཚད་དང་བཅས་ལ་རྒྱན་

༄༅། །མཛེས་འབུལ། །སྐབས་ཇི་ལྟ་བའི་འབུལ་འོས་ཐོ་རྩེར་གསལ་བ་ཞིག་ལགས། །ཚེས་བཅུ་གསུམ་ལ་ཐུབ་བསྟན་རྡོ་རྗེ་བྲག་ནས་ཕུལ་བའི་ཞུ་ཡིག་དགེ་ལེགས་སུ་གྱུར་ཅིག

༄༅། །བདག་བདེ་མཆོག་རྒྱལ་མཚན་ལ་གནང་བའི་ཆབ་ཤོག

༄༅། །བསོད་ནམས་རིན་ཆེན་རྣམ་པ་བདུན་གྱིས་འབྱོར། །གང་གིས་རྣམ་དཔྱོད་ཟབ་ཅིང་རྒྱ་ཆེ་བས། །གཙུག་ལག་གཉིས་ལ་སྤོབས་པ་མི་དམན་ཞིང་། །ས་སྐྱོང་རྟུལ་ཞུགས་རྗེས་
འཇུག་དྲུང་ཞུ་བ། །སྐུ་ཡི་ཟོ་མདོག་རབ་ཏུ་རྒྱས་བཞིན་དུ། །ཆོས་དང་སྲིད་ཀྱི་བྱ་བ་མཐའ་དག་ལ། །སྐབས་སུ་བབ་ཅིང་དུས་ལས་མི་གཡོ་བར། །བཞུགས་པའི་སྙན་པས་སྤྲོ་དགའ་ཅི་
ཡང་འཕེལ། །འདི་ནའང་བསྟན་པའི་དོན་ལ་གཞོལ་བ་དང་། །ཐམས་ཅད་མཁྱེན་ཞེས་བརྗོད་པ་མ་ནོར་བ། །མཚོ་སྐྱེས་རྡོ་རྗེར་གསོལ་བ་འདེབས་བཞིན་གནས། །གནམ་ལོ་རྒྱལ་པོ་གསར་དུ་
ཤར་བའི་སྐྱེས། །བཀའ་ཐོ་སྙན་མངགས་སྦེལ་ལེགས་མེ་ཏོག་འཕྲེང་། །ཚིག་གི་མདངས་བཟང་དོན་གསལ་གེ་སར་བཅས། །ཕོ་ཉའི་ངག་གི་བརྡ་སྤྲོད་ལོ་འདབ་རྒྱས། །ཐུབ་བསྟན་རིག་པའི་
བསྟི་གནས་ཁྲོད་འདིར་ཕེབས། །དེ་ཚེ་ནགས་སུ་རྒྱུ་བའི་རྨ་བྱ་བཞིན། །དབྱར་གྱི་རྔ་སྒྲ་ཐོས་པས་གར་བྱེད་ལྟར། །བཅུད་ལྡན་ཟས་དང་བཏུང་བའི་རོ་མཆོག་གིས། །ལྕེ་དབང་ཚིམས་པས་ངོམས་

༄༅། །གྱུར་རོ་སྲེད་བྲལ། །སྣ་ཚོགས་འཆར་སྒོའི་ཡུལ་དྲུག་མི་འགོག་ཀྱང་། །འཆིང་བ་ཀུན་བྲལ་དབུ་མའི་ལམ་དུ་གྱུར། །ཚུལ་དང་མཐུན་པའི་སྐབས་ཀྱི་ཞུ་ལན་དང་། །ཀེ་ལ་ཤ་ཡི་
མདངས་བཟང་མཛེས་སྡུག་ལ། །སྔགས་ཀྱི་ཕྱག་རྒྱའི་རྟགས་ཀྱི་རྒྱས་བཏབ་པ། །སྐྱེས་བཟང་ལན་འདི་མགུལ་གྱི་རྒྱན་དུ་བཞེས། །ལང་ཚོ་གསར་པའི་ཚེས་ལ་ཕུལ་བས་དགེ །
