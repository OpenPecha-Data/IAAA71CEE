༄༅། །འཕྲེང་པོ་གཏེར་ཆེན་ཤེས་རབ་འོད་ཟེར་གྱི་བཀའ་འབུམ་བཞུགས་སོ།།
༼ང༽

༄༅། ། ༈ བསྔོ་སྨོན་གྱི་སྐོར་བྱང་ཆེན་བསྒྲོད་པའི་མྱུར་ལམ་ཞེས་བྱ་བ་བཞུགས།
བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱ་བ་བཞུགས།་1-12
བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་ཟིན་བྲིས་བཞུགས།་13-116
བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་འགྲེལ་བ་རྒྱལ་སྲས་ལམ་གྱི་ཤིང་རྟའི་བསྡུས་དོན་བཞུགས།་117-136
སྨོན་ལམ་ཕན་བདེའི་ལྗོན་པའི་མཚམས་སྦྱོར་གྱི་ངག་བཀོལ་བཞུགས།་137-152

བྱང་ཆུབ་སྤྱོད་པའི་སྨོན་ལམ་གྱི་མཆན་འགྲེལ་བློ་གསལ་དགའ་བར་བྱེད་པའི་འཇུག་ངོགས་ཞེས་བྱ་བ་བཞུགས།་153-226
བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་ཊི་ཀ་རྒྱལ་བའི་གཞུང་ལམ་ཞེས་བྱ་བ་བཞུགས།་227-280
བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་འགྲེལ་བསྡུས་མཁས་དབང་ཞལ་ལུང་བཞུགས།་281-686

༄༅། །བསྔོ་སྨོན་གྱི་སྐོར་བྱང་ཆེན་བསྒྲོད་པའི་མྱུར་ལམ།
པོད་བཞི་པ། 

༄༅། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱ་བ་བཞུགས་སོ། །

༄༅། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱ་བ། བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་ལ་ཕྱག་འཚལ་ལོ། །དོན་གཉིས་ལྷུན་གྲུབ་སྟོན་པ་རྫོགས་སངས་རྒྱས། །
བདེན་གཉིས་ངོ་བོ་བསྟན་པ་དམ་པའི་ཆོས། །རིག་གྲོལ་གཉིས་ལྡན་འཕགས་པའི་དགེ་འདུན་ལ། །ཚོགས་གཉིས་དཔལ་གྱི་གུས་པས་ཕྱག་འཚལ་ལོ། །རབ་འབྱམས་ཞིང་གི་ལྷ་མིའི་ལོངས་
སྤྱོད་དང་། །རབ་དྭངས་ཡིད་ཀྱིས་རྣམ་སྤྲུལ་མཆོད་སྤྲིན་འདི། །རབ་མཆོག་རྒྱལ་བ་སྲས་དང་བཅས་ལ་འབུལ། །རབ་ཏུ་བརྩེ་བའི་ཐུགས་ཀྱིས་བཞེས་སུ་གསོལ། །བདག་གིས་
ཐོག་མེད་དུས་རིང་འཁོར་བ་ན། །བདག་ཏུ་འཛིན་པའི་འཆིང་བས་དམ་བཅིང་པས། །བདག་མེད་ཆོས་ལ་མཚན་མར་བཟུང་བའི་སྡིག །བདག་ཉིད་གནོང་ཞིང་འགྱོད་པས་སོ་སོར་

༄༅། །བཤགས། །སྲས་བཅས་རྒྱལ་བའི་ཚོགས་གཉིས་ཟབ་མོ་དང་། །སློབ་དང་མི་སློབ་ཉན་ཐོས་རང་རྒྱལ་དང་། །སོ་སྐྱེས་དུས་གསུམ་བསགས་པའི་དགེ་བ་ལ། །དགའ་ཞིང་
སྤྲོ་བའི་སེམས་ཀྱིས་ཡི་རང་ངོ་། །ཕྱོགས་བཅུའི་འཇིག་རྟེན་ཁམས་བཞུགས་རྒྱལ་བ་ཡིས། །འགྲོ་བའི་ཁམས་དང་དབང་པོ་ཇི་བཞིན་དུ། །ཟབ་དང་རྒྱ་ཆེ་ཐེག་མཆོག་དམ་པའི་ཆོས། །
རྒྱུན་དུ་བསྐོར་བར་ཡང་ཡང་གསོལ་བ་འདེབས། །གང་དང་མཉམ་མེད་འདྲེན་པ་ཆོས་ཀྱི་རྗེ། །མཛད་པ་མཐར་ཕྱིན་མྱ་ངན་འདའ་བཞེད་རྣམས། །འཁོར་བ་ཇི་སྲིད་བར་དུ་གཞན་དོན་ལ། །མྱ་
ངན་མི་འདའ་ཡུན་དུ་བཞུགས་པར་གསོལ། །འདིར་འབད་དགེ་བས་མཚོན་ནས་དུས་གསུམ་གྱི། །དགེ་ཚོགས་མཐའ་དག་གཅིག་ཏུ་བསྡོམས་པའི་མཐུས། །མཁའ་མཉམ་འགྲོ་བའི་ཚོགས་

དང་ལྷན་ཅིག་ཏུ། །ཀུན་མཁྱེན་རྒྱལ་བའི་གོ་འཕང་འཐོབ་པར་ཤོག །དེ་མ་ཐོབ་པའི་ཚེ་རབས་ཐམས་ཅད་དུ། །དལ་འབྱོར་ལུས་ལྡན་བཤེས་གཉེན་མཆོག་བསྟེན་ནས། །ཐོས་བསམ་སྒོམ་ལ་
རྟག་པར་བརྩོན་པ་ཡིས། །རྒྱལ་བའི་བསྟན་ལ་བྱ་བ་བྱེད་པར་ཤོག །དལ་འབྱོར་རྙེད་ཀྱང་རྩ་ཁའི་ཟིལ་ཐིག་ལྟར། །རིང་དུ་མི་གནས་འགྱུར་བའི་ཚུལ་རིག་ནས། །ཚེ་འདིར་བསྒྲུབ་པའི་བསམ་
སྦྱོར་རྒྱང་བསྲིངས་ཏེ། །མི་རྟག་འཆི་བ་རྗེས་སུ་དྲན་པར་ཤོག །ཚེ་འཕོས་ནས་ཀྱང་ཐོག་མེད་འཁོར་བ་ནས། །བསགས་པའི་ལས་ཀྱིས་སྡུག་བསྔལ་མྱོང་འགྱུར་ཞིང་། །ལས་འབྲས་བསླུ་བ་མེད་
པར་ཡིད་ཆེས་ནས། །དགེ་སྡིག་ལས་ལ་འཇུག་ལྡོག་བྱེད་པར་ཤོག །གང་དུ་སྐྱེས་ཀྱང་བདེ་བའི་སྐབས་མེད་ཅིང་། །གང་ལ་བསམས་ཀྱང་འཇིག་པའི་ངང་ཚུལ་ཅན། །གང་ཞིག་བསྒྲུབས་ཀྱང་
སྙིང་པོ་མེད་པའི་ཆོས། །གང་ཡིན་ཤེས་ནས་ཡིད་ནི་འབྱུང་བར་ཤོག །བྱང་ཆུབ་སྒྲུབ་ལ་བར་དུ་གཅོད་པའི་རྐྱེན། །མི་མཐུན་བདུད་ཀྱི་དབང་དུ་མི་འགྲོ་ཞིང་། །གནས་དང་ཡོ་བྱད་གྲོགས་

༄༅། །སོགས་མཐུན་པའི་རྐྱེན། །བསམ་པ་བཞིན་དུ་ལྷུན་གྱིས་འགྲུབ་པར་ཤོག །རང་གཞན་འཁོར་བའི་སྡུག་བསྔལ་གྱིས་སྐྲག་ནས། །བསླུ་མེད་སྐྱབས་གནས་དཀོན་མཆོག་གསུམ་
པོ་ལ། །དད་དང་གུས་པའི་བསམ་པ་རྩེ་གཅིག་གིས། །སྐྱབས་སུ་འགྲོ་བའི་སྡོམ་པ་ནོད་པར་ཤོག །ཐོག་མེད་དུས་ནས་དྲིན་ཅན་ཕ་མ་རྣམས། །རིགས་དྲུག་གནས་སུ་སྡུག་བསྔལ་མྱོང་རྣམས་ལ། །
བཟོད་བརླག་མེད་པའི་སྙིང་རྗེ་དང་བཅས་པའི། །རླབས་ཆེན་བྱང་ཆུབ་སེམས་མཆོག་བསྐྱེད་པར་ཤོག །གཞན་གྱི་དོན་དུ་སངས་རྒྱས་བསྒྲུབ་པའི་བློས། །འགྲོ་ལ་ཕན་ཕྱིར་ལྷག་བསམ་གོ་གྱོན་ཏེ། ། 
ཕར་ཕྱིན་དྲུག་ལ་ཚུལ་བཞིན་བསླབས་པ་ཡིས། །རྒྱལ་བའི་སྲས་ཀྱི་སྤྱོད་ལ་འཇུག་པར་ཤོག །བྱམས་དང་སྙིང་རྗེ་དགའ་བ་བཏང་སྙོམས་དང་། །བསམ་པ་བཟང་པོ་ཚད་མེད་བཞི་ལྡན་ཞིང། །སྦྱིན་
དང་སྙན་སྨྲ་དོན་སྤྱོད་དོན་མཐུན་པའི། །སྦྱོར་བ་བསྡུ་དངོས་བཞི་ལ་བརྩོན་པར་ཤོག །གང་ལ་ཅི་འདོད་ཟང་ཟིང་སྦྱིན་པ་དང་། །ཆོས་དོན་གཉེར་ལ་ལེགས་པར་བཤད་པ་དང་། །སྣ་ཚོགས་འཇིགས་

པའི་གནས་ལས་སྐྱོབ་པ་ཡི། །སྦྱིན་པ་རྣམ་གསུམ་རྟག་ཏུ་གཏོང་བར་ཤོག །མི་དགེའི་ལས་ལམ་མཐའ་དག་སྤོང་བ་དང་། །རྒྱ་ཆེན་དགེ་བའི་ལས་ལ་འཇུག་པ་དང་། །དེ་དག་གཞན་ལ་ཕན་ཕྱིར་
བསྒྲུབ་པ་ཡི། །ཚུལ་ཁྲིམས་རྣམ་པར་དག་པ་བསྲུང་བར་ཤོག །གནོད་བྱེད་རྣམས་ལ་སྙིང་རྗེ་བསྐྱེད་པ་དང་།ཆོས་ཕྱིར་དཀའ་སྤྱད་དང་དུ་ལེན་པ་དང་། །ཆོས་ཉིད་ཟབ་མོའི་དོན་ལ་མི་སྐྲག་པའི། །
རླབས་ཆེན་བཟོད་པ་བསྒོམ་པའི་མཐུ་ལྡན་ཤོག །རྒྱ་ཆེན་དགེ་ལ་སྤྲོ་བའི་གོ་ཆ་དང་། །དེ་བཞིན་སྦྱོར་བ་བསམ་པས་འཇུག་པ་དང་། །མ་ཞུམ་མི་འཁྲུགས་ཆོག་ཤེས་མེད་པ་ཡིས། །ཉིན་མཚན་
དགེ་བའི་བརྩོན་འགྲུས་རྩོམ་པར་ཤོག །མཐོང་ཆོས་ཚེ་འདིར་བདེ་བར་གནས་པ་དང་། །ཡོན་ཏན་ཁྱད་འཕགས་རིམ་གྱིས་བགྲོད་པ་དང་། །མངོན་ཤེས་ལ་བརྟེན་གཞན་དོན་བསྒྲུབ་པ་ཡི། །བསམ་
གཏན་དོན་ལ་མཉམ་པར་འཇོག་པར་ཤོག །ཀུན་རྫོབ་སྒྱུ་མ་ལྟ་བུར་ཤེས་པ་དང་། །དོན་དམ་སྤྲོས་བྲལ་མཁའ་ལྟར་རྟོགས་པ་དང་། །ཁྱད་པར་གཞན་དོན་བསྒྲུབ་ཚུལ་མཁས་པ་ཡི། །ཐོས་བསམ་

༄༅། །སྒོམ་པའི་ཤེས་རབ་ལྡན་པར་ཤོག །བསམ་པ་བྱང་ཆུབ་སེམས་ཀྱི་ཀུན་བསླངས་ནས། །སྦྱོར་བ་ཕ་རོལ་ཕྱིན་པ་དྲུག་ལྡན་པ། །དུས་དང་གནས་སྐབས་ཀུན་ཏུ་བརྩོན་པ་ཡིས། །ལམ་ལྔ་
ས་བཅུ་རིམ་གྱིས་བགྲོད་པར་ཤོག །དེ་ཡང་དྲན་པ་ཉེར་བཞག་ཤེས་རབ་དང་། །ཡང་དག་སྤོང་བཞིའི་བརྩོན་འགྲུས་རྩོམ་པ་དང་། །རྫུ་འཕྲུལ་རྐང་པའི་ཏིང་འཛིན་ལ་གནས་པས། །དང་པོ་ཚོགས་ཀྱི་
ལམ་ལ་འཇུག་པར་ཤོག །དྲོད་དང་རྩེ་མོ་བཟོད་དང་ཆོས་མཆོག་དང་། །དད་བརྩོན་དྲན་པ་ཏིང་འཛིན་ཤེས་རབ་དང་། །དབང་པོ་ལྔ་དང་སྟོབས་ལྔའི་རང་བཞིན་ཅན། །ཐེག་ཆེན་སྦྱོར་བའི་ཆ
ལམ་ལ་གནས་པར་ཤོག །དྲན་དང་ཆོས་རབ་རྣམ་འབྱེད་བརྩོན་འགྲུས་དང་། །དགའ་དང་ཤིན་ཏུ་སྦྱངས་དང་ཏིང་ངེ་འཛིན། །བཏང་སྙོམས་བྱང་ཆུབ་ཡན་ལག་བདུན་བསྒོམས་ནས། །མཐོང་ལམ་ལ་
གནས་རབ་དགའི་ས་ཐོབ་ཤོག །ལྟ་དང་རྟོགས་དང་ངག་དང་ལས་མཐའ་དང་། །འཚོ་དང་རྩོལ་དང་དྲན་དང་ཏིང་ངེ་འཛིན། །འཕགས་པའི་ལམ་གྱི་ཡན་ལག་བརྒྱད་བསྒོམས་ནས། །སྒོམ་པའི་

ལམ་དུ་ས་བཅུ་བགྲོད་པར་ཤོག །དེ་ཡང་དྲི་མེད་འོད་བྱེད་འོད་འཕྲོ་དང་། །སྦྱང་དཀའ་མངོན་གྱུར་རིང་སོང་མི་གཡོ་བ། །ལེགས་པའི་བློ་གྲོས་ཆོས་ཀྱི་སྤྲིན་ཐོབ་ནས། །མཐར་ཕྱིན་ཀུན་ཏུ་
འོད་ལ་གནས་པར་ཤོག །དེ་ལྟར་ལམ་ལྔ་ས་བཅུ་ཡོངས་རྫོགས་ནས། །སྐུ་གསུམ་ཡེ་ཤེས་ལྔ་དང་ཡོན་ཏན་ཚོགས། །ཕྲིན་ལས་མཐའ་དག་འབད་མེད་ལྷུན་གྲུབ་སྟེ། །རབ་འབྱམས་ཞིང་གི་
འགྲོ་བ་འདྲེན་པར་ཤོག །དུས་གསུམ་རྒྱལ་བའི་ཞིང་གི་བཀོད་པ་དང་། །འཁོར་དང་སྐུ་ཚེའི་ཚད་དང་ཞིང་ཁམས་སོགས། །ཕན་བདེ་བསྟན་པའི་སྒྱུ་འཕྲུལ་ཅི་འདྲ་བ། །དེ་འདྲ་ཁོ་ནར་བདག་ཀྱང་འགྱུར་
བར་ཤོག །རང་བཞིན་རྣམ་དག་དོན་དམ་ཆོས་ཀྱི་དབྱིངས། །སྒྲིབ་གཉིས་དྲི་མའི་ཚོགས་ལས་རྣམ་གྲོལ་བ། །དག་པ་གཉིས་ལྡན་མངོན་དུ་འགྱུར་བ་དང་། །རང་དོན་མཐར་ཕྱིན་ཆོས་སྐུ་འཐོབ་
པར་ཤོག །འོག་མིན་ཆེན་པོར་མཚན་དཔེ་འབར་བའི་སྐུས། །དག་པའི་གདུལ་བྱ་ས་བཅུའི་སེམས་དཔའ་ལ། །རྒྱུན་མི་ཆད་པར་ཐེག་མཆོག་ཟབ་མོའི་ཆོས། །སྟོན་མཛད་ལོངས་སྤྱོད་

༄༅། །རྫོགས་སྐུ་མངོན་གྱུར་ཤོག །གང་གིས་སྲིད་པ་ཇི་སྲིད་གནས་ཀྱི་བར། །གང་ལ་གང་འོས་འགྲོ་ལ་ཐེག་པའི་ཚུལ། །གང་འོས་སྟོན་པ་སྣ་ཚོགས་སྤྲུལ་པའི་སྐུ། །གང་དེ་ཐོབ་ནས་
གཞན་དོན་ལྷུན་གྲུབ་ཤོག །ཆོས་ཀྱི་དབྱིངས་དང་མེ་ལོང་ལྟ་བུ་དང་། །མཉམ་པ་ཉིད་དང་སོ་སོར་ཀུན་ཏུ་རྟོག །འབད་རྩོལ་མེད་པར་བྱ་བ་ཀུན་འགྲུབ་པའི། །ཡེ་ཤེས་ལྔ་ལ་དབང་འབྱོར་
ཐོབ་པར་ཤོག །གནས་དང་གནས་མིན་རྣམ་སྨིན་དབང་པོ་དང་། །ཁམས་དང་མོས་པ་སྣ་ཚོགས་ཀུན་འགྲོའི་ལམ། །བསམ་གཏན་སྔོན་གནས་རྗེས་དྲན་ལྷ་ཡི་མིག །ཟག་ཟད་མཁྱེན་པའི་སྟོབས་
བཅུ་དང་ལྡན་ཤོག །རང་དོན་ཆོས་སྐུ་རྫོགས་པར་བྱང་ཆུབ་ནས། །ཟག་པ་བག་ཆགས་བཅས་པ་ཀུན་སྤངས་ཏེ། །གཞན་གྱི་དོན་དུ་ལམ་དང་གེགས་སྟོན་ལ། །མི་འཇིགས་ཡོན་ཏན་བཞི་དང་
ལྡན་པར་ཤོག །འཁྲུལ་དང་ཅ་ཅོ་མི་མངའ་སྤྱོད་པ་དང་། །འདུན་སོགས་ཉམས་པ་མེད་པ་རྟོགས་པ་དང་། །ཡེ་ཤེས་ཕྲིན་ལས་འགྲན་ཟླ་མེད་པའི་སྐུ། །མ་འདྲེས་སངས་རྒྱས་ཆོས་རྣམས་ཐོབ་

པར་ཤོག །བལྟ་བས་མི་ངོམས་མཚུངས་པ་མེད་པའིསྐུ། །སུམ་ཅུ་རྩ་གཉིས་མཚན་གྱིས་རབ་བརྒྱན་ཅིང་། །དཔེ་བྱད་བཟང་པོ་བརྒྱད་ཅུས་རབ་མཛེས་པས། །སྣ་ཚོགས་གདུལ་བྱའི་རེ་འདོད་སྐོང་
པར་ཤོག །ཚུལ་ཁྲིམས་ཕུང་པོ་དེ་བཞིན་ཏིང་ངེ་འཛིན། །ཤེས་རབ་དང་ནི་རྣམ་པར་གྲོལ་བ་དང་། །རྣམ་པར་གྲོལ་བའི་ཡེ་ཤེས་གཟིགས་པ་ཡི། །ཟག་མེད་ཕུང་པོ་ལྔ་ནི་ཡོངས་རྫོགས་ཤོག །
སྤྱན་དང་མངོན་ཤེས་སོ་སོར་རིག་པ་དང་། །གཟུགས་དང་ཟད་པར་ཟིལ་གནོན་ཐུགས་རྗེ་ཅན། །ཉོན་མོངས་མེད་དང་སྨོན་མཁྱེན་དབང་བཅུ་སོགས། །ཡོན་ཏན་མཐའ་དག་མངོན་དུ་འགྱུར་བར་ཤོག །
དེ་ལྟར་རྒྱལ་བའི་སྐུ་གསུམ་ཡེ་ཤེས་ལྔ། །ཡོན་ཏན་ཕྲིན་ལས་སོགས་ལ་དབང་འབྱོར་ནས། །རབ་འབྱམས་ཞིང་དུ་དཔག་ཡས་མཛད་པ་ཡིས། །མཐའ་ཡས་འགྲོ་ལ་ཕན་བདེ་བསྒྲུབ་པར་ཤོག །
མཁྱེན་རབ་འཇམ་དཔལ་དབྱངས་ལྟར་ཚད་མེད་ཅིང་། །ཐུགས་རྗེ་སྤྱན་རས་གཟིགས་དང་མཚུངས་པ་དང་། །མཐུ་སྟོབས་གསང་བའི་བདག་པོ་ཇི་བཞིན་དུ། །གྲངས་མེད་བསྐལ་པར་འགྲོ་

༄༅། །དོན་བྱེད་པར་ཤོག །གང་གིས་བདག་ནི་མཐོང་དང་ཐོས་པ་དང་། །རྗེས་སུ་དྲན་ནམ་རེག་གམ་གཏམ་དུ་བརྗོད། །བདག་ལས་ལེགས་བཤད་ཐོས་པ་དེ་དག་ཀྱང་། །རིང་པོར་
མི་ཐོགས་རྒྱལ་བའི་དབང་བོར་ཤོག །བདག་ནི་གྲང་བས་ཉེན་ལ་མེ་ཆེན་དང་། །ཚ་བས་གདུང་ལ་བསིལ་བའི་འབབ་ཆུ་དང་། །བརྒལ་འདོད་རྣམས་ཀྱི་གྲུ་དང་ཟམ་པ་དང་། །མུན་པར་
ཚུད་ལ་སྣང་བ་དམ་པར་ཤོག །ཕོངས་པ་རྣམས་ལ་འདོད་དགུའི་འབྱུང་གནས་དང་། །ནད་ཀྱིས་ཟིན་ལ་ཕན་བྱེད་སྨན་གྱི་མཆོག །འཆི་བས་ཉེན་ལ་འཚོ་བའི་བདུད་རྩི་དང་། །ལམ་
གྱིས་དུབ་པར་བསྟི་གནས་བཟང་བ་དང་། །སྐོམ་པ་རྣམས་ལ་བཏུང་བའི་མཆོག་དང་ནི། །གང་ལ་གང་འོས་འདོད་དགུ་འབྱུང་བར་ཤོག །མདོར་ན་བདག་གི་སྒོ་གསུམ་སྤྱོད་པ་ཀུན། །བུམ་
པ་བཟང་དང་ཡིད་བཞིན་ནོར་བུ་དང་། །འདོད་འཇོའི་བ་དང་དཔག་བསམ་ཤིང་ལྟ་བུར། །འགྲོ་བའི་དོན་དུ་འབད་མེད་ལྷུན་འགྲུབ་ཤོག །སྐྱབས་གསུམ་བཀའ་སྡོད་བདེན་པའི་

བྱིན་རླབས་དང་། །ཆོས་དབྱིངས་རྣམ་དག་བསམ་མི་ཁྱབ་པའི་མཐུས། །བདག་གི་ལྷག་བསམ་དག་པས་གཞན་དོན་དུ། །སྨོན་པ་འདི་དག་ཡིད་བཞིན་འགྲུབ་གྱུར་ཅིག །སྟོན་པ་
མཉམ་མེད་རྫོགས་པའི་སངས་རྒྱས་དང་། །སྐྱོབ་པ་མཚུངས་མེད་བསྟན་པ་དམ་པའི་ཆོས། །འདྲེན་པ་ཚད་མེད་འཕགས་པའི་དགེ་འདུན་ཏེ། །དཀོན་མཆོག་བླ་མེད་གསུམ་གྱིས་བཀྲ་།
ཤིས་ཤོག །དེ་ལྟར་རང་དང་གཞན་ལ་ཕན་པའི་བློས། །བྱང་ཆུབ་སྤྱོད་པའི་སྨོན་ལམ་རླབས་པོ་ཆེ། །ཕན་བདེའི་ལྗོན་བ་འདི་བརྗོད་དགེ་བ་ཡིས། །འགྲོ་རྣམས་དོན་གཉིས་མངོན་སངས་རྒྱས་གྱུར་ཅིག །བློ་གྲོས་ཀུན་གསལ་མཛེས་པའི་ལང་ཚོ་མཆོག། དག་
སྣང་ལྷུར་ལེན་དགོངས་པའི་གསུང་ཟེར་གྱིས། །བདག་བློ་བདབ་སྟོང་རྒྱས་བར་རབ་བསྐུལ་བས། །ཚུལ་བཞིན་ལེགས་བཤད་སྦྲང་རྩི་འདི་འབུལ་ལོ། །བྱང་ཆུབ་ཀྱི་སྤྱོད་པའི་སྨོན་ལམ་བན་བདེའི་ལྗོན་པ་ཞེས་བྱ་བ་འདི་རྗེ་བཙུན་དམ་པ་རའི་ཞབས་རྡུལ་སྤྱི་བོར་གུས་པས་ལེན་པ་བཀའི་
འབངས་ཤེས་རབ་འོད་ཟེར་གྱིས་སྙིང་པོའི་སྒྲུབ་བ་ལྷུར་ལེན་པའི་སྒར་གྱི་ཁྲོད་བླ་བྲང་དུ་སྦྱར་བའོ།

༄༅། །བྱང་ཆུབ་སྤྱོད་པའི་སྨོན་ལམ་བན་བདེའི་ལྗོན་པའི་ཟིན་བྲིས་བཞུགས་སོ། །

༄༅། །ཨོཾ་སྭ་སྟི་སིདྡྷཾ། སྲས་བཅས་རྒྱལ་བ་ཐམས་ཅད་ཀྱི། །མཁྱེན་བརྩེ་ནུས་པའི་ཡོན་ཏན་ཀུན། །གཅིག་བསྡུས་འཇམ་མགོན་བླ་མ་ཡིས། །ཤིས་པའི་མེ་ཏོག་དེང་འདིར་སྩོལ། །ཅེས་
ཚིག་གི་ཨུཏྤལ་སྔོན་དུ་གཏོར་ནས། འདིར་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་སྐབས་སུ་གོ་དཀའ་བ་འགའ་ཞིག་ཟིན་ཐོར་བཏབ་པ་ལ། ཐོག་མར་སངས་རྒྱས་ཞེས་པ། རྒྱ་སྐད་དུ་
བུདྡྷ་སྟེ། དེ་སངས་པའམ་རྒྱས་པ་གང་རུང་ལ་འཇུག་པས། ཉོན་མོངས་པ་སངས་པའམ་མཁྱེན་པ་གཉིས་ཀྱི་ཡེ་ཤེས་རྒྱས་པ་ན་སངས་རྒྱས་ཞེས་བྱ། བདེན་པ་གཉིས་ལས་ཀུན་རྫོབ་བདེན་
པ་ནི་འདུས་བྱས་ཀྱི་ཆོས་གཙོ་བོར་གསུངས་པ་དང་། དོན་དམ་བདེན་པ་ནི་འདུས་མ་བྱས་སྟོང་ཉིད་གནས་ལུགས་གཙོ་བོར་གསུངས་པ་རྣམས་ཏེ། དཔེར་ན་ཕར་ཕྱིན་དྲུག་ལ་མཚོན་ན། སྦྱིན་

༄༅། །སོགས་ལྔ་ཀུན་རྫོབ་དང་། ཤེས་རབ་དོན་དམ། རྡོ་རྗེ་ཐེག་པ་བླ་མེད་ལ་མཚོན་ན། བསྐྱེད་རིམ་ཀུན་རྫོབ་དང་རྫོགས་རིམ་དོན་དམ་གྱི་བདེན་པ་ལྟ་བུའོ། །རིག་གྲོལ་གྱི་ཡོན་ཏན་
དྲུག་དང་ལྡན་པ་ནི། ཐེག་པ་ཆེན་པོའི་དགེ་འདུན་མཐོང་ལམ་ས་དང་པོ་ཐོབ་པ་ཡན་ཆད་རྣམས་ཇི་ལྟ་བ་རིག་པ་ནི་ཆོས་ཐམས་ཅད་རང་བཞིན་གྱིས་རྣམ་པར་དག་པ་གཟིགས་པ། ཇི་སྙེད་རིག་པ་ནི་
སེམས་ཅན་ཐམས་ཅད་བདེ་གཤེགས་སྙིང་པོས་ཁྱབ་པར་གཟིགས་པ། ཡེ་ཤེས་གཟིགས་པ་ནི་སོ་སོར་ཡང་དག་པར་རིག་པའི་ཡེ་ཤེས་ལ་དབང་འབྱོར་བ། ཆགས་སྒྲིབ་ལས་གྲོལ་བ་ནི་སེམས་
ཅན་ལ་བདེན་པར་འཛིན་པ་ལས་གྲོལ་བ། ཐོགས་སྒྲིབ་ལས་གྲོལ་བ་ནི་ཤེས་བྱ་ཇི་སྙེད་པ་མི་མཁྱེན་པའི་རྨོངས་པའི་བློ་ལས་གྲོལ་བ། དམན་སྒྲིབ་ལས་གྲོལ་བ་ནི་རང་དོན་ཡིད་བྱེད་ཀྱི་བསམ་

པ་དང་དམན་པ་དང་འབྲས་བུ་དམན་པ་སོགས་ལས་གྲོལ་བའོ། །ཚོགས་གཉིས་ནི། འདུས་བྱས་ཀྱི་དགེ་རྩ་ཐམས་ཅད་ལ་བསོད་ནམས་ཀྱི་ཚོགས་དང་། འདུས་མ་བྱས་ཀྱི་དགེ་བའི་རྩ་བ་ཡེ་
ཤེས་ཀྱི་ཚོགས་སོ། །གང་ཟག་གི་བདག་ནི་ངའོ་སྙམ་པའི་ངར་འཛིན་ལྷན་སྐྱེས་དང་། དེ་ལ་བརྟེན་ནས་ངའི་དགྲ། ངའི་གཉེན་སོགས་སྣ་ཚོགས་སུ་བསམ་པ་ནང་གི་སྣང་བའོ། །ཆོས་ཀྱི་
བདག་ནི་ཕྱི་གཟུང་བའི་ཡུལ་དང་། ནང་འཛིན་པའི་སེམས་ལ་དངོས་པོ་དང་མཚན་མར་ཞེན་པའོ། །བཤགས་པ་ལ་སྟོབས་བཞི་གཅེས་ལ། ཚོགས་ཀྱི་ཞིང་གསལ་བཏབ་པ་སོགས་རྟེན་གྱི་སྟོབས་
ཏེ་བཤགས་ཡུལ། སྔར་བྱས་ཀྱི་སྡིག་པ་ལ་ངོ་ཚ་ཞིང་སྐྲག་པས་འགྱོད་སེམས་བསྐྱེད་པར་རྣམ་པར་སུན་འབྱིན་པའི་སྟོབས། དེའི་གཉེན་པོར་བཤགས་པ་བྱ་བ་དང། ལྷ་སྒོམ་སྔགས་བཟླས་
སོགས་གཉེན་པོ་ཀུན་ཏུ་སྤྱོད་པའི་སྟོབས། དེའི་རྗེས་སུ་སྡིག་པ་དག་པའི་ངེས་ཤེས་བསྐྱེད་ནས། ཕྱིན་ཆད་སྲོག་ལ་བབ་ཀྱང་མི་བྱེད་སྙམ་དུ་དམ་བཅའ་བ་ཉེས་སྤྱོད་སྡོམ་པའི་སྟོབས་སོ། །འགྲོ་བའི་།

༄༅། །ཁམས་ཞེས་པ་ཉོན་མོངས་པ་ཤས་ཆེ་ཆུང་སྟེ། དེ་ཡང་འདོད་ཆགས་ཤས་ཆེ་བ་འདུལ་བ། ཞེ་སྡང་ཤས་ཆེ་བ་མདོ་སྡེ། གཏི་མུག་ཤས་ཆེ་བ་མངོན་པའི་སྡེ་སྣོད། དེ་བཞིན་དུ་
དབང་པོ་རྟུལ་པོ་རྣམས་ལ་ཉན་ཐོས། འབྲིང་ལ་རང་རྒྱལ། ཆེན་པོ་རྣམས་ལ་ཐེག་ཆེན། བསམ་པ་ཟབ་པ་ལ་མོས་པ་རྣམས་ལ་ལྟ་བའི་ཕྱོགས་དང་། རྒྱ་ཆེ་བ་རྣམས་ལ་ས་དང་ཕ་རོལ་ཏུ་
ཕྱིན་པ་ལ་སོགས་པ་སྤྱོད་པའི་ཕྱོགས་དང་། གཉིས་ཀར་མོས་ཤིང་དབང་པོ་ཤིན་ཏུ་རྣོན་པོ་རྣམས་ལ་གསང་སྔགས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བར་གསོལ་བ་གདབ་པའོ། །མཛད་
པ་བཅུ་གཉིས་ནི། མགོན་པོ་བྱམས་པས། སྐྱེ་བ་མངོན་པར་སྐྱེ་བ་དང་། །དགའ་ལྡན་གནས་ནས་འཕོ་བ་དང་། །ལྷུམས་སུ་ཞུགས་དང་བལྟམས་པ་དང་། །བཟོ་ཡི་གནས་ལ་མཁས་པ་དང་
བཙུན་མོའི་འཁོར་དགྱེས་རོལ་པ་དང་། །ངེས་འབྱུང་དཀའ་བ་སྤྱད་པ་དང་། །བྱང་ཆུབ་སྙིང་པོར་གཤེགས་པ་དང་། །བདུད་སྡེ་འཇོམས་པར་རྫོགས་པ་ནི། །བྱང་ཆུབ་ཆོས་ཀྱི་འཁོར་ལོ་བསྐོར། །

མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཅེས་སོ། །བསྔོ་བའི་ཡུལ་ནི་ཆོས་ཀྱི་དབྱིངས། བསྔོ་བྱ་ནི་དུག་
གསུམ་མ་འདྲེས་པའི་དགེ་རྩ། བསྔོ་བའི་འབྲས་བུ་ནི་རང་གཞན་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ཐོབ་པའི་ཆེད་དུ་སྟེ། དེ་ཡང་འཁོར་གསུམ་མི་དམིགས་པའི་ཤེས་རབ་ཀྱི་རྩིས་
ཟིན་པ་གཅེས་སོ། །དེ་ལ་འཁོར་གསུམ་ཡོངས་སུ་དག་པའི་བསྔོ་བ་དངོས་ནི་འཕགས་པ་ས་ཐོབ་རྣམས་ཀྱི་སྤྱོད་ཡུལ་ཡིན་ཀྱང་། རྗེས་མཐུན་སངས་རྒྱས་དང་བྱང་ཆུབ་སེམས་དཔའ་
རྣམས་ཀྱིས་འཁོར་གསུམ་ཡོངས་སུ་དག་པའི་བསྔོ་བ་ཇི་ལྟར་མཛད་པ་བཞིན་དུ་བདག་གིས་ཀྱང་ཡོངས་སུ་བསྔོ་བར་བགྱིའོ་སྙམ་པའོ། །བསྔོ་སྨོན་གྱི་ཁྱད་པར་ལ། བསྔོ་བ་ནི་དགེ་བའི་
རྩ་བ་སྔོན་དུ་སོང་བས་ཁྱབ་ལ། སྨོན་ལམ་ནི་དུས་ནམ་དུའང་འདོད་པའི་འབྲས་བུ་ལ་སྨོན་པའོ། །ཡན་ལག་བདུན་པ་ནི་བསགས་སྦྱངས་སྤེལ་གསུམ་གྱི་གནད་བསྡུས་པ་སྟེ། ཕྱག་འཚལ།

༄༅། །མཆོད་འབུལ། ཆོས་འཁོར་བསྐུལ་བ། མྱ་ངན་ལས་མི་འདའ་བར་གསོལ་བ་འདེབས་པ་རྣམས་ནི་ཚོགས་བསགས། བཤགས་པ་སྒྲིབ་སྦྱངས། རྗེས་སུ་ཡི་རང་བ་དང་། བསྔོ་
བ་ནི་དགེ་བའི་རྩ་བ་གོང་ནས་གོང་དུ་སྤེལ་བའི་ཐབས་ཁྱད་པར་ཅན་ཏེ། དེ་ལྟ་བུའི་ལམ་ལ་བརྟེན་ནས་རང་རྒྱུད་བསོད་ནམས་ཀྱི་ཚོགས་རླབས་པོ་ཆེ་དང་ལྡན་པར་བྱས་ནས། སྨོན་ལམ་དངོས་ལ་
འཇུག་པས་གེགས་མེད་ཅིང་མྱུར་དུ་འགྲུབ་པ་སོགས་དགོས་པ་མཐའ་ཀླས་སོ། །སྨོན་ལམ་དངོས་ནི། འདི་ལྟར་དལ་འབྱོར་རྙེད་དཀའ་དྲན་ནས་དམ་པའི་ཆོས་ལ་བློ་ཐོག་མར་ཕྱོགས་པ་
ནས་བཟུང་སྟེ། སངས་རྒྱས་ཀྱི་གོ་འཕང་ཐོབ་པའི་རང་འབྲས་འགྲོ་བའི་དོན་འབད་རྩོལ་མི་མངའ་བར་འབྱུང་བའི་བར་གྱི་ཐེག་པ་ཆེན་པོའི་ལམ་དང་འབྲས་བུའི་ཆོས་ཐམས་ཅད་ཡོངས་སུ་རྫོགས་
པ་བརྗོད་བྱར་བྱས་པ་སྟེ། དེ་ཡང་དལ་འབྱོར་རྙེད་དཀའ་བསམ་པ་ལའང་། རྙེད་པར་དཀའ་བ་བསམ་པ་དང་། ཕན་འདོགས་ཆེ་བར་བསམ་པའོ། །དང་པོ་ལའང་། རྒྱུ། གྲངས། དཔེ།

ངོ་བོའི་སྒོ་ནས་རྙེད་པར་དཀའ་བའི་ཚུལ་ལོ། །དང་པོ་ནི། དལ་འབྱོར་གྱི་རྟེན་ཐོབ་པའི་རྒྱུ་ཚུལ་ཁྲིམས་རྣམ་པར་དག་པ་ལ་རག་ལས་ཀྱང་། དེ་སྲུང་མཁན་ཉིན་སྐར་ལས་ཀྱང་དཀོན་པས་
འབྲས་བུ་དལ་འབྱོར་ཐོབ་པའང་དཀོན་ནོ། །གཉིས་པ་ནི། མདོ་ལས། དམྱལ་བ་ནི་ས་ཆེན་པོའི་རྡུལ་ཙམ་མོ། །ཡི་དྭགས་ནི་ཁ་བ་བུ་ཡུག་འཚུབས་པ་ཙམ་མོ། །དུད་འགྲོ་ནི་ཆང་ངར་
མའི་སྦང་མ་ཙམ་མོ། །མི་ནི་སེན་མོའི་སྟེང་གི་རྡུལ་ཙམ་མོ། །ཞེས་སོགས་རྒྱ་ཆེར་གསུངས། གསུམ་པ་ནི། སྤྱོད་འཇུག་ལས། དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེངས་
གཉའ་ཤིང་གི །བུ་གར་རུས་སྦལ་མགྲིན་ཆུད་ལྟར། །མི་ཉིད་ཤིན་ཏུ་ཐོབ་དཀའ་གསུངས། །ཞེས་གསུངས་པ་ལྟ་བུའོ། །བཞི་པ་ནི། ངོ་བོ་དལ་བ་བརྒྱད་དང་། ཁྱད་པར་འབྱོར་པ་བཅུ་
མཐའ་དག་མ་ཚང་ན་དལ་འབྱོར་གྱི་ལུས་ཞེས་གདགས་སུ་མི་རུང་བས། དེ་ཚང་བ་ཤིན་ཏུ་དཀོན་ནོ། །དེ་ལ་དལ་བ་བརྒྱད་ནི། མི་ཁོམ་པ་བརྒྱད་དུ་མ་སྐྱེས་པས་ཆོས་བྱེད་དུ་ཁོམ་པའི་ཕྱིར་

༄༅། །དལ་བ་ཞེས་བྱ། མི་ཁོམ་པ་བརྒྱད་ནི། དམྱལ་བ་ཡི་དྭགས་དུད་འགྲོ་དང་། །ཚེ་རིང་ལྷ་དང་ཀླ་ཀློ་དང་། །ལོག་ལྟ་སངས་རྒྱས་ཀྱིས་སྟོངས་པ། །ལྐུགས་པ་འདི་དག་མི་ཁོམ་བརྒྱད། ། 
་ཅེས་སྔ་མ་བཞི་ལ་མི་མ་ཡིན་པའི་མི་ཁོམ་པ་བཞི་དང་། ཕྱི་མ་བཞི་ལ་མིར་གྱུར་པའི་མི་ཁོམ་པ་བཞི་ཞེས་བྱའོ། །འབྱོར་པ་བཅུ་ནི། མི་ཉིད་དབུས་སྐྱེས་དབང་པོ་ཚང་། །ལས་མཐའ་
མ་ལོག་བསྟན་ལ་དད། །ཅེས་རང་འབྱོར་ལྔ་དང་། སངས་རྒྱས་བྱོན་དང་དེས་ཆོས་གསུངས། །བསྟན་པ་གནས་དང་དེ་རྗེས་འཇུག །གཞན་ཕྱིར་སྙིང་ནི་བརྩེ་བའོ། །ཞེས་གཞན་འབྱོར་
ལྔ་སྟེ་བཅུའོ། །གཉིས་པ་དེ་ལྟ་བུའི་དལ་འབྱོར་གྱི་རྟེན་དེ་རྙེད་ན། ཚེ་འདིའི་བདེ་བ་དང་། ཚེ་ཕྱི་མའི་མཐོ་རིས་དང་། ཐེག་པ་འོག་མ་མྱང་འདས་དང་། བླ་ན་མེད་པའི་བྱང་ཆུབ་ཀྱང་
བསྒྲུབ་པར་ནུས་པའི་ཕྱིར་ཡིད་བཞིན་གྱི་ནོར་བུ་རྙེད་པ་ལས་ཀྱང་ཆེས་ཁྱད་པར་དུ་འཕགས་པས་ན། སློབ་དཔོན་ཞི་བ་ལྷས། དལ་འབྱོར་འདི་ནི་ཤིན་ཏུ་རྙེད་པར་དཀའ། སྐྱེས་བུའི་དོན་འགྲུབ་

ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབ་ན། །ཕྱིས་འདི་ཡང་དག་འབྱོར་པ་ག་ལ་འགྱུར། །ཞེས་གསུངས་པ་ལྟར། ད་རེས་དལ་འབྱོར་གྱི་རྟེན་ཁྱད་པར་ཅན་འདི་རྙེད་པའི་
སྐབས་སུ་སྙིང་པོ་ལེན་པའི་དམ་པའི་ཆོས་རྣམ་པར་དག་པ་ལ་འབད་དགོས་ཤིང་། དེ་ཡང་ལམ་ཚུལ་བཞིན་དུ་སྟོན་པའི་དགེ་བའི་བཤེས་གཉེན་ལ་རག་ལས་པས། ཐོག་མ་ཁོ་ནར་མཚན་ཉིད་
ལྡན་པའི་བླ་མ་དམ་པ་བསམ་པ་དང་། སྦྱོར་བ་གཉིས་ཀྱི་སྒོ་ནས་གུས་པས་བསྟེན། མཉེས་པ་གསུམ་དང་། རབ་སྒྲུབ་པ། འབྲིང་མོས་གུས། ཐ་མ་ཟང་ཟིང་། ལུས་ངག་ཡིད་
གསུམ་ལོངས་སྤྱོད་དང་བཅས་དོན་ཡོད་རྣམ་པ་བཞིའི་སྒོ་ནས་མཉེས་པར་བྱས་ཏེ། ཐོས་བསམ་སྒོམ་གསུམ་ལ་རིམ་བཞིན་དུ་འབད་པས་རང་དོན་ཚགས་སུ་ཚུད་ནས། སླར་ཡང་འཆད་
རྩོད་རྩོམ་གསུམ་གྱི་སྒོ་ནས་རྒྱལ་བའི་བསྟན་པ་ལ་བྱ་བ་བྱེད་ནུས་པའི་བར་དུ་བསླབ་པར་བྱའོ། །ཚེ་མི་རྟག་པར་བསམ་པ་ནི། དེ་ལྟ་བུའི་དལ་འབྱོར་གྱི་རྟེན་ཕུན་སུམ་ཚོགས་པ་ཐོབ་ཏུ་

༄༅། །ཟིན་ཀྱང་། མདོ་རྒྱ་ཆེར་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་མཚུངས། །སྐྱེས་བུའི་ཚེ་འགྲོ་ནམ་མཁའི་གློག་
འདྲ་སྟེ། །རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །ཞེས་གསུངས་པ་ལྟར། ཕྱི་སྣོད་ནང་བཅུད་དུས་བཞི་དགྲ་གཉེན་བར་མའི་འགྱུར་ལྡོག་སོགས་གང་བསམས་ཀྱང་ངེས་པར་འཆི། ཚེ་
ཚད་ངེས་པ་མེད་ཅིང་། འཆི་བའི་རྐྱེན་མང་། གསོན་པའི་རྐྱེན་ཉུང་བས་ནམ་འཆི་ཆ་མེད། ཤི་བའི་ཚེ་ཟས་ནོར། གཉེན་འཁོར། ཁ་དྲག་སྟོབས་འབྱོར་སོགས་གང་ཡང་རྗེས་སུ་མི་
འབྲང་ཞིང་། ཕན་པ་དམ་པའི་ཆོས་མ་གཏོགས་མེད་པས་ན། ངེས་པར་མྱུར་དུ་དམ་པའི་ཆོས་ཁོ་ན་བསྒྲུབ་པའི་བློ་བསྐྱེད། །ལས་རྒྱུ་འབྲས་བསམ་པ་ནི། ཤི་ནས་མེད་དུ་མི་འགྲོ་བར་
ལས་ཁོ་ནའི་རྗེས་སུ་འབྲངས་ཏེ། དེའི་འབྲས་བུ་ལ་ལོངས་སྤྱོད་པའི་ཚུལ། རྒྱལ་པོ་ལ་གདམས་པའི་མདོ་ལས། དུས་ཀྱིས་ཉེན་ཏེ་རྒྱལ་པོ་འགྲོ་འགྱུར་ན། །ལོངས་སྤྱོད་མཛའ་དང་གཉེན་

བཤེས་རྗེས་མི་འབྲངས། །སྐྱེས་བུ་དག་ནི་གང་ནས་གར་འགྲོ་ཡང་། །ལས་ནི་ལུས་དང་གྲིབ་མ་བཞིན་དུ་འབྲངས། །ཞེས་གསུངས། དེས་ན་མི་དགེ་བའི་ལས་བཅུ་བསམ། དེའི་འབྲས་
བུ་བསམ། དགེ་མི་དགེ་རེ་རེ་ལའང་། རྣམ་སྨིན། བདག་པོ། དབང་། སྐྱེས་བུ་བྱེད་པའི་འབྲས་བུ། དེ་སྤོང་བར་བསམ། དགེ་བའི་ལས་བསམ། དེའི་འབྲས་བུ་བསམ། དེ་
སྒྲུབ་པར་བསམ། ལུང་མ་བསྟན་གྱི་ལས་བསམ། དེའི་འབྲས་བུ་མེད་པར་བསམ། དེས་ན་དེ་དགེ་བ་ལ་བསྒྱུར་བའི་ཚུལ་བསམ་པ་རྣམས་ཀྱིས་སྤང་བླང་ཚུལ་བཞིན་དུ་ག མི་དགེ་བ་
བཅུ་ལ་གཞི་བསམ་སྦྱོར་མཐར་ཐུག་བཞི་ཚང་དགོས་མི་དགོས་དབྱེ་བ་ནི། ལུས་ཀྱི་མི་དགེ་བ་གསུམ་ལ་ནི། རྣམ་པ་ཀུན་ཏུ་ཡན་ལག་བཞི་ཀ་ཚང་དགོས་ལ། ངག་གི་མི་དགེ་བ་ལས། རྫུན་ནི་
ཡན་ལག་བཞི་དང་། ཕྲ་མ་དང་ཚིག་རྩུབ་ནི། གཞི། སྦྱོར་བ། མཐར་ཐུག་གསུམ་དང་། ངག་འཁྱལ་ནི་བསམ་པ་དང་། སྦྱོར་བ་སྟེ་ཡན་ལག་གཉིས་ཀྱིས་རྫོགས་པར་འགྱུར་རོ། །ཡིད་

༄༅། །ཀྱི་གཞི་གསུམ་ནི་གཞི་དང་། བསམ་པ་གཉིས་ཁོ་ནས་རྫོགས་པར་འགྱུར་བའོ། །མི་དགེ་བའི་ལས་བཅུ་ལས་གཞན་གོ་སླ་ཞིང་། རྫུན་སྨྲ་བ་ནི། ཕ་རོལ་པོ་དེ་ཉིད་བསླུ་
བའི་བསམ་པས་མི་བདེན་པར་སྨྲ་བ། ངག་འཁྱལ་ནི། ངག་གི་མི་དགེ་བ་གསུམ་ལས་གཞན་པའི་ཆགས་སྡང་རྨོངས་གསུམ་བསྐྱེད་པའི་དོན་མེད་ཀྱི་གཏམ་སྣ་ཚོགས། ལོག་ལྟ་དངོས་ནི་
རྟག་ཆད་ཀྱི་ལྟ་བ། རྗེས་མཐུན་སྒྲོ་འདོགས་དང་སྐུར་འདེབས་སོ། །དེ་ལྟར་མི་དགེ་བ་བཅུའི་ལས་ཀྱི་ལམ་ངོ་ཤེས་ནས། དེའི་རྣམ་སྨིན་གྱི་འབྲས་བུ་ནི་ངན་སོང་གསུམ་དང་། རྒྱུ་མཐུན་
ལ་གཉིས་ལས་མྱོང་བ་རྒྱུ་མཐུན་གྱི་འབྲས་བུར་མི་དགེ་བ་བཅུར་རིམ་པ་བཞིན། ཚེ་ཐུང་ལོངས་སྤྱོད་དབུལ་བ་དང་། །ཁྱིམ་ཐབས་དགྲར་བཅས་སྐུར་པ་མང་། །བཤེས་འབྲལ་ཚིག་མི་སྙན་
པ་ཐོས། །ཚིག་མི་བཙུན་དང་རེ་བ་འཇོམས། །རྟག་ཏུ་འཇིགས་བཅས་ལྟ་ངན་འཕྲད། །ཅེས་སོ། །བྱེད་པ་རྒྱུ་མཐུན་ནམ་སྐྱེས་བུས་བྱེད་པའི་འབྲས་བུར། མི་དགེ་བ་གང་གོམས་པ་དེ་

ལ་ཚེ་རབས་ཀུན་ཏུ་རང་བཞིན་གྱིས་སྤྲོ་བ། བདག་པོའི་འབྲས་བུར། ས་ཕྱོགས་གཟི་ཆུང་སེར་ཆར་མང་། །རྡུལ་འཁྲིགས་དྲི་ང་མཐོ་དམན་ཅན། །ཚ་སྒོ་ཅན་སོགས་དུས་ལོག་དང་། ། །
འབྲས་བུ་ཕྲ་ཁ་ཆུང་དུའང་མེད། །ཅེས་སོ་སོར་སྨིན་པས་མཚོན་རྣམ་པ་ཀུན་ཏུ་སྡུག་བསྔལ་གྱི་རྒྱུར་འགྱུར་བས་སྤོང་བ་ལ་བསླབ་པ་དང་། དེའི་སྤོང་བ་ནི་དགེ་བ་བཅུ་སྟེ། དེའི་རྣམ་སྨིན་གྱི་
འབྲས་བུ་མཐོ་རིས་གསུམ་དང་། རྒྱུ་མཐུན་གྱི་འབྲས་བུ་སོགས་སྔ་མ་ལས་ལྡོག་སྟེ་འབྱུང་བའི་ཚུལ་ཤེས་པར་བྱས་ནས་དང་དུ་བླངས། འགྲོ་འཆག་ཉལ་འདུག་སོགས་ལུང་མ་བསྟན་གྱི་ལས་
རྣམས་སྤྱོད་ཡུལ་ཡོངས་སུ་དག་པའི་མདོ་སྡེ་ལྟར་དགེ་བའི་ཕྱོགས་སུ་བསྒྱུར་བ་ལ་བསླབ་པར་བྱའོ། །གཞན་ཡང་ལས་ལ་དབྱེ་ན། བྱས་ལ་མ་བསགས་པའི་ལས་དང་། བྱས་ཤིང་བསགས་
པའི་ལས་གཉིས། སེམས་པའི་ལས་དང་བསམ་པའི་ལས་གཉིས། འཕེན་བྱེད་ཀྱི་ལས་དང་རྫོགས་བྱེད་ཀྱི་ལས་གཉིས། བསོད་ནམས་དང་། བསོད་ནམས་མ་ཡིན་པ་དང་། མི་གཡོ་

༄༅། །བའི་ལས་གསུམ། ལས་དཀར་རྣམ་སྨིན་ནག་པ། ལས་ནག་རྣམ་སྨིན་དཀར་བ། གཉིས་ཀ་དཀར་བ། གཉིས་ཀ་ནག་པ་སྟེ་མུ་བཞི་ནི། བྱེ་བྲག་ཏུ་དགེ་བའི་ལས་ལའང་། མཐོ་
རིས་ལ་དམིགས་པ་བསོད་ནམས་ཆ་མཐུན་དང་། མྱང་འདས་ལ་དམིགས་པ་ཐར་པ་ཆ་མཐུན་གཉིས་སོ། །ལས་དེ་དག་སྟོབས་ཆེ་ཆུང་གི་དབྱེ་བའང་། རྟག་ཏུ་བྱེད་པ་དང་། མངོན་
པར་ཞེན་པ་དང་། གཉེན་པོ་མེད་པ་དང་། ཡོན་ཏན་གྱི་ཞིང་མཁན་སློབ་སོགས་དང་། ཕན་འདོགས་ཀྱི་ཡུལ་ཕ་མ་སོགས་ལ་བསྟེན་པ་རྣམས་ནི་ཆེ། དེ་ལས་ལྡོག་པ་ནི་ཆུང་ངོ། །སྟོབས་
ཆེ་ཆུང་ལ་བཏན་ནས་འབྲས་བུ་མྱོང་ཚུལ་ཡང་། མཐོང་ཆོས་མྱོང་འགྱུར། སྐྱེས་ནས་མྱོང་འགྱུར། ལན་གྲངས་གཞན་ལ་མྱོང་འགྱུར་སོགས་ཀྱང་ཁོང་དུ་ཆུད་པར་བྱའོ། །འཁོར་བའི་ཉེས་
དམིགས་བསམ་པ་ནི། དེ་ལྟར་ལས་ཀྱི་འབྲས་བུ་འཁོར་བ་མཐོ་དམན་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་མ་འདས་པའི་ཚུལ། འདུལ་བ་ལུང་ལས། སྲེད་སྲིད་མ་རིག་དབང་གིས་

སྐྱེ་བོ་རྣམས། །མི་དང་ལྷ་དང་ངན་སོང་རྣམ་གསུམ་པོ། །འགྲོ་བ་ལྔ་པོ་དག་ཏུ་མི་མཁས་འཁོར། །དཔེར་ན་རྫ་མཁན་འཕང་ལོ་འཁོར་བ་བཞིན། །སྲིད་གསུམ་རྒ་དང་ནད་ཀྱི་སྡུག་བསྔལ་འབར། །
འདི་ན་འཆི་མེད་རབ་འབར་མགོན་མེད་དེ། །སྲིད་ལས་བྱུང་བ་འགྲོ་བ་རྟག་ཏུ་རྨོངས། །བུམ་པར་ཆུད་པའི་བུང་བ་འཁོར་བ་བཞིན། །ཞེས་གསུངས་ཏེ། དེ་ཡང་ངན་སོང་གསུམ་ནི་སྡུག་
བསྔལ་གྱི་སྡུག་བསྔལ། མི་དང་ལྷ་མ་ཡིན་དང་། འདོད་ཁམས་ཀྱི་ལྷ་རྣམས་ནི་གཙོ་བོར་འགྱུར་བའི་སྡུག་བསྔལ་དང་། གཟུགས་ཁམས་དང་གཟུགས་མེད་ཀྱི་ཁམས་ནི་ཁྱབ་པ་འདུ་
བྱེད་ཀྱི་སྡུག་བསྔལ་ལས་མ་འདས། དེའི་དང་པོ་དམྱལ་བའང། ཆུ་བུར་ཆུ་བུར་བརྡོལ་བ་དང་། །ཨ་ཆུ་ཀྱི་ཧུད་སོ་ཐམ་དང་། །ཨུཏྤལ་པདྨ་པད་ཆེ་རིགས། །ཞེས་གྲང་དམྱལ་བརྒྱད་དང་། ཡང་
སོས་ཐིག་ནག་བསྡུས་འཇོམས་དང་། །ངུ་འབོད་ངུ་འབོད་ཆེན་པོ་དང་། །ཚ་བ་རབ་ཚ་མནར་མེད་བརྒྱད། །ཅེས་ཚ་དམྱལ་བརྒྱད་དང་། དེའི་ཕྱོགས་བཞིར། མེ་མ་མུར་དང་རོ་

༄༅། །མྱགས་འདམ། །སྤུ་གྲིའི་ལམ་སོགས་ཆུ་བོ་ཡིན། །ཅེས་བཞི་དང་། དེ་སྟེང་རལ་གྲིའི་ལོ་མའི་ནགས་ཚལ་དང་། །ཤལ་མ་ལའི་རི་བོ་སྟེ་དྲུག་ནི་ཉེ་འཁོར་བའོ། །གཞན་ཉི
 ཚེ་བའི་བྱེ་བྲག་བསམ་གྱིས་མི་ཁྱབ་པ་རྣམས་སོ། །ཡི་དྭགས་ལ་བྱིངས་ན་གནས་པ་དང་། མཁའ་ལ་རྒྱུ་བ་གཉིས། དང་པོ་ལའང་ཕྱིའི་སྒྲིབ་པ་ཅན་སོགས་གསུམ་སྟེ། སེམས་ཉིད་ངལ་
གསོའི་དོན་ཁྲིད་ལས། ཕྱིའི་སྒྲིབ་པ་ཅན་ནི་ལུས་རིད་ཅིང་ཡན་ལག་ཕྲ་བ་བཟའ་བཏུང་གི་སྒྲ་མི་ཐོས་ཤིང་། རྟག་ཏུ་བཀྲེས་སྐོམ་གྱིས་གདུང་བ། གཞན་གྱིས་འཚེ་ཞིང་ཡིད་དུ་མི་འོང་བ། 
རྒྱ་མཚོ་དང་ནགས་འདབས་སོགས་མཐོང་ཡང་མཐོང་མ་ཐག་སྐམ་པའོ། །ནང་གི་སྒྲིབ་པ་ཅན་ནི། གློ་སྙིང་ནས་མེ་འབར་བ། ཁ་སྣ་ནས་དུ་བ་འཐུལ་བའོ། །སྒོས་ཁུར་གྱི་སྒྲིབ་པ་ཅན་ནི། །
ཡི་དྭགས་རེ་རེའི་ལུས་ལ་མང་པོ་གནས་བཅས་ནས། དེའི་ཁྲག་དང་ཤ་ལ་ཟ་བར་སྣང་བས་སྡུག་བསྔལ་བའོ། །ཞེས་གསུངས་ཤིང་། གཞན་ཡང་འདི་ལ་བཞེད་པ་འདྲ་མིན་མང་པོ་སྣང་ངོ། །དུད་

འགྲོ་བྱིངས་གནས་དང་། ཁ་འཐོར་བ་གཉིས། མི་ནི་གླིང་བཞིར་གཏོགས་པའི་འགྲོ་བ་རྣམས་ཏེ། དེ་ལའང་རྩ་བའི་སྡུག་བསྔལ། སྡུག་བསྔལ་གྱི་སྡུག་བསྔལ། འགྱུར་བ་དང་། ཁྱབ་པ་
འདུ་བྱེད་ཀྱི་སྡུག་བསྔལ་གསུམ། ཁྱད་པར་སྐྱེ་རྒ་ན་འཆི་བཞི། བྱེ་བྲག་ཏུ། དགྲ་སྡང་འཕྲད་ཅིང་གཉེན་དང་འབྲལ། །འདོད་པ་མི་འགྲུབ་མི་འདོད་འབྱུང་། །ཞེས་ཡན་ལག་གི་སྡུག་བསྔལ་
བཞི་སོགས་སོ། །ལྷ་མ་ཡིན་རྣམས་ལ། དུས་རྟག་ཏུ་ལྷའི་དཔལ་འབྱོར་ལ་སྡང་བའི་ཕྲག་དོག་གིས་ལུས་སེམས་བདེ་བར་སྐད་ཅིག་ཀྱང་མི་གནས་པ་དང་། འདོད་ཁམས་པའི་ལྷ་རྣམས་ལ། བཤེས་
སྤྲིངས་ལས། ལུས་ཀྱི་ཁ་དོག་མི་སྡུག་གྱུར་པ་དང་། །སྟན་ལ་མི་དགའ་མེ་ཏོག་ཕྲེང་རྙིང་དང་། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྔུལ་འབྱུང་ཞེས་བྱ་བ། །མཐོ་
རིས་འཆི་འཕོ་སྦྲོན་བྱེད་སྔ་ལྟས་ལྔ། ཞེས་པ་ལྟར་འཆི་འཕོ་ལྟུང་བའི་སྡུག་བསྔལ་ཡུན་རིང་དུ་མྱོང་བ་དང། གཟུགས་དང་གཟུགས་མེད་ཀྱི་ཁམས་རྣམས་ཟག་བཅས་ཀྱི་དགེ་བའི་འཕེན་ཤུགས་

༄༅། །རྫོགས་ནས་སླར་ཡང་ངན་སོང་དུ་ལྟུང་བ་སོགས་སྡུག་བསྔལ་བསམ་གྱིས་མི་ཁྱབ་པའི་ཚུལ་ཤེས་ནས། ཐར་པའི་གོ་འཕང་བསྒྲུབ་འདོད་ཀྱི་བློ་བཅོས་མིན་དུ་བསྐྱེད་པར་བྱའོ། ། 
དེ་ལྟར་ཐར་པ་དོན་དུ་གཉེར་ནས། དམ་པའི་ཆོས་སྒྲུབ་པ་ལའང་། འགལ་རྐྱེན་བདུད་བཞི་དང་བྲལ་ཞིང་། མཐུན་རྐྱེན་དག་པ་ལྔ་ཚང་བ་ཞིག་དགོས་པའི་ཚུལ་འགྲེལ་པར་གསལ་བ་ལྟར་ལ། ཉོན་
མོངས་པའི་བདུད་ཀྱི་གཉེན་པོར་རང་རྒྱུད་ཀྱི་ཉོན་མོངས་པ་ཤས་གང་ཆེ་བ་བརྟགས་ནས་དེ་ཉིད་འབུར་འཇོམས་སུ་བྱེད་པ་དང་། ཕུང་པོའི་བདུད་ནི་གཉེན་པོ་གཟུང་འཛིན་གྱི་ཞེན་པ་སྤོང་བ་དང་།
ལྷའི་བུའི་བདུད་ཀྱི་གཉེན་པོར་ཅིས་ཀྱང་དགོས་མེད་ཀྱི་བློ་སྣ་བསྟུང་བ་དང་། འཆི་བདག་གི་བདུད་ཀྱི་གཉེན་པོར་ཕྱི་ནང་གི་འཆི་བ་བསླུ་བའི་ཐབས་སོགས་ལ་འབད་པར་བྱ་བའི་ཚུལ་ཡང་ཤེས་
དགོས་སོ། །དེ་ཡན་ཆད་ལ་ཕྱག་རྫོགས་ཀྱི་ཁྲིད་ཕལ་ཆེར་དུ་ཚེ་འདི་ལ་མངོན་པར་ཞེན་པ་ལ་བློ་ལྡོག་པར་ཐབས་དལ་འབྱོར་རྙེད་དཀའ་དང་། ལེ་ལོ་དང་སྙོམ་ལས་ལས་བློ་ལྡོག་པའི་ཐབས་

འཆི་བ་མི་རྟག་པ། དལ་འབྱོར་དོན་མེད་དུ་བྱེད་པ་ལས་བློ་ལྡོག་པའི་ཐབས་ལས་རྒྱུ་འབྲས། སྲིད་པ་ལ་བདེ་བར་འཛིན་པ་ལས་བློ་ལྡོག་པའི་ཐབས་འཁོར་བའི་ཉེས་དམིགས་བསྒོམ་པའི་ཚུལ་ཏེ།
ཐུན་མོང་གི་སྔོན་འགྲོ་བློ་ལྡོག་རྣམ་པ་བཞི་ཞེས་གསུངས་པ་དང་། ལམ་འབྲས་ཀྱི་སྔོན་འགྲོ་སྣང་གསུམ་ལས། མ་དག་པའི་སྣང་བར་ཡིད་འབྱུང་བསྐྱེད་པར་འཁོར་བའི་ཉེས་དམིགས་ཀྱི་ཁྲིད་དང་། །
བརྩོན་འགྲུས་རྩོམ་པ་དལ་འབྱོར་རྙེད་དཀའ་ཞིང་འཇིག་པར་སླ་བའི་ཁྲིད་དང་། བླང་དོར་སྟོན་པ་དཀར་ནག་ལས་འབྲས་ཀྱི་ཁྲིད་རྣམས་དང་། ལམ་རིམ་ལྟ་བུ་ལ་མཚོན་ན། སྐྱེས་བུ་ཆུང་སྐུ
དུ་དང་། སྐྱེས་བུ་འབྲིང་བོའི་ལམ་གྱི་དོན་ཕལ་ཆེར་ཚང་བ་ཡིན་ནོ། །དེ་ནས་ལམ་དངོས་ཉམས་སུ་ལེན་པ་ལ། ལམ་གྱི་རྩ་བ་སྐྱབས་འགྲོ་ལ། ཐེག་པ་ཆེ་ཆུང་གཉིས་ལས། འདིར་ཐེག་པ་ཆེན་
པོའི་དབང་དུ་བྱས་ཏེ། རྒྱུ་ཡུལ་གང་ཟག་ཚུལ་འབྲས་བུ། །བསླབ་བྱ་རྣམ་པ་དྲུག་ཡིན་ནོ། །ཞེས་པས། དང་པོ་རྒྱུ་ནི། རང་ཉིད་འཁོར་བ་ལ་འཇིགས་པ་དང་། དཀོན་མཆོག་གི་ཡོན་

༄༅། །ཏན་ལ་དད་པ་དང་། གཞན་སེམས་ཅན་ཐམས་ཅད་ལ་དམིགས་པའི་སྙིང་རྗེ་སྟེ་གསུམ་མོ། །ཡུལ་ནི། སངས་རྒྱས་སྐུ་གསུམ་གྱི་བདག་ཉིད། ཆོས་ཐེག་པ་ཆེན་པོའི་སྡེ་སྣོད།
དགེ་འདུན་རིག་གྲོལ་གྱི་ཡོན་ཏན་གཉིས་ལྡན་ནོ། །གང་ཟག་ནི། རང་གིས་ཐོག་དྲངས་པའི་སེམས་ཅན་ཐམས་ཅད། ཚུལ་ནི་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་སྒྲུབ་
པའི་གྲོགས་ཀྱི་ཚུལ་གྱིས་འདི་ནས་བྱང་ཆུབ་པར་སྐྱབས་སུ་འགྲོ་བ། འབྲས་བུ་ནི། གནས་སྐབས་སུ་ལམ་ལོག་པ་ལས་ཁྱད་པར་དུ་འགྱུར་བ། སྡོམ་པ་ཀུན་གྱི་གཞི་རྟེན་དུ་འགྱུར་བ། འདི་
ཕྱི་ཀུན་ཏུ་བདེ་ལེགས་ཀྱི་གོ་འཕང་འགྲུབ་པ་སོགས་དང། མཐར་ཐུག་སྐྱབས་ཡུལ་གྱི་ཡོན་ཏན་རང་ཉིད་ཀྱིས་ཐོབ་པར་འགྱུར་བ་སོགས་མཐའ་ཡས། བསླབ་བྱ་ལ། སྤང་བྱ་གསུམ་ནི། འཇིག་
རྟེན་པའི་ལྷ་ལ་སྐྱབས་འགྲོ། སེམས་ཅན་ལ་གནོད་འཚེ། གྲོགས་མུ་སྟེགས་ཅན་དང་འགྲོགས་པ་རྣམས་སྤང་ངོ། །བསླབ་བྱ་གསུམ་ནི། སངས་རྒྱས་ཀྱི་སྐུའི་རྟེན་སཱཙྪའི་ཆག་དུམ་ཙམ་དང་།

ཆོས་ཀྱི་རྟེན་ཡིག་འབྲུ་གཅིག་ཙམ་དང་། དགེ་འདུན་གྱི་གཟུགས་བརྙན་ལྷན་པ་སེར་པོ་བཏབ་པ་ཡན་ལ་དཀོན་མཆོག་དེ་དང་དེ་ཡི་འདུ་ཤེས་བཞག་ནས་གུས་པ་བྱ། ཆ་མཐུན་གསུམ་ནི། སྐྱེས་
བུ་དམ་པ་བརྟེན་པ། དམ་པའི་ཆོས་ཉན་པ། དགེ་འདུན་དང་རྗེས་སུ་མཐུན་པར་བསྒྲུབ་པ་རྣམས་སོ། །གཞན་ཡང་ཅི་ཟ་ཅི་འཐུང་གི་ཕུད་ཀྱིས་དཀོན་མཆོག་མཆོད་པ། ཉིན་མཚན་
དུས་དྲུག་ཏུ་སྐྱབས་སུ་འགྲོ་བ་ལ་བརྩོན་པ་སོགས་བྱའོ། །དེ་ནས་ཐེག་པ་ཆེན་པོའི་ལམ་གྱི་རྩ་བ་བྱང་ཆུབ་མཆོག་ཏུ་སེམས་བསྐྱེད་པ་ལ་སྨོན་པ་དང་། འཇུག་པ་གཉིས་ལས། དང་པོ་ནི། གཞན་
དོན་དུ་སངས་རྒྱས་ཐོབ་པར་འདོད་པ་དང། ཕྱི་མ་ནི། དེའི་ཆེད་དུ་ལམ་ལ་བསླབ་པའོ། །དེ་ཡང་རྒྱུ་འབྲས་མན་ངག་བདུན་གྱི་སྒོ་ནས་ཉམས་སུ་བླངས་ཏེ། ཐོག་མར་སེམས་ཅན་ཐམས་ཅད་
ལ་ཉེ་རིང་ཆགས་སྡང་དང་བྲལ་བའི་སེམས་བཏང་སྙོམས་པ་ཡུན་རིང་དུ་བསྒོམ་རྗེས། དེ་རྣམས་རང་གི་སྐྱེ་བ་སྔ་མར་ཡང་ཡང་དུ་མར་གྱུར་པའི་ཚུལ་ཤེས་པ་དང་། དེའི་དུས་སུ་ཕན་བཏགས་

༄༅། །ཤིང་གནོད་པ་ལས་བསྐྱབས་པའི་དྲིན་དྲན་པ་དང་། དྲིན་ལན་འཇལ་འདོད་ཀྱི་བློ་བསྐྱེད་ནས་ཕན་བདེ་བསྒྲུབ་པ་དམ་བཅའ་བ་དང་། བདེ་བ་རྒྱུ་དང་བཅས་པ་དང་འཕྲད་འདོད་།
པ་བྱམས་པ་དང་། སྡུག་བསྔལ་རྒྱུར་བཅས་བྲལ་འདོད་ཀྱི་སྙིང་རྗེ་དང་། བདེ་བ་དང་ལྡན་ཅིང་སྡུག་བསྔལ་དང་བྲལ་བར་བདག་གིས་བྱའོ་སྙམ་པའི་ལྷག་བསམ་གྱི་རྒྱུ་ལ་བརྟེན་ནས། འབྲས་བུ་
བྱང་ཆུབ་སེམས་དངོས་ལ་སྨོན་འཇུག་གཉིས་ལས། སེམས་ཅན་ཐམས་ཅད་ཀྱི་དོན་དུ་བདག་གིས་རྫོགས་པའི་སངས་རྒྱས་ཀྱི་གོ་འཕང་དེ་ཅི་ནས་ཀྱང་ཐོབ་པར་བྱ་སྙམ་པའི་སྨོན་པ་དང་། དེའི་
ཆེད་དུ་ལམ་གྱི་རིམ་པ་ཚུལ་བཞིན་དུ་བསྒྲུབ་པ་ནི་འཇུག་པའོ། །དེ་ལྟར་ཡང་། མར་ཤེས་དྲིན་དྲན་དྲིན་བཟོ་དང་། །བྱམས་པ་སྙིང་རྗེ་ལྷག་བསམ་རྒྱུ། །བྱང་ཆུབ་སེམས་ནི་འབྲས་བུའོ། །
ཞེས་སོ། །གཞན་ཡང་ཚད་མེད་པ་བཞི་དང་། བདག་གཞན་མཉམ་པ་དང་། བརྗེ་བ་དང་། གཅེས་པ་ལ་བློ་སྦྱོང་བའི་ཚུལ་སོགས་ཀྱང་ཤེས་པར་བྱས་ནས་བྱང་ཆུབ་ཀྱི་སེམས་ལ་མྱོང་བ་ཐོན་

པ་ནི། སྨོན་འཇུག་གི་སེམས་བསྐྱེད་ཆོ་གའི་སྒོ་ནས་བཟུང་བར་བྱའོ། །དེ་ནས་སྡོམ་པ་བཟུང་ནས་སྲུང་བའི་ཚུལ་ནི། སྤྱིར་སྨོན་པའི་བསླབ་བྱ་ཚད་མེད་བཞི་ཡི་སྒོ་ནས་སེམས་ཅན་ལ་ཕན་
པའི་སླད་དུ་བྱང་ཆུབ་བསྒྲུབ་པའི་བློ་སྦྱང་བ་དང་། འཇུག་པའི་བསླབ་བྱ་ནི་ཕ་རོལ་ཏུ་ཕྱིན་པ་དྲུག་ལ་བརྩོན་པས་རང་རྒྱུད་སྨིན་ནས། བསྡུ་བའི་དངོས་པོ་བཞིས་སེམས་ཅན་གྱི་དོན་སྒྲུབ་པའི་ཐབས་
ལ་མཁས་པར་བྱའོ། །དེ་ཡང་ཕར་ཕྱིན་དྲུག་གི་ཐོག་མར་སྦྱིན་པ་ལའང་གསུམ་སྟེ། ཟང་ཟིང་ཆོས་དང་མི་འཇིགས་སྦྱིན། །ཅེས་སོ། །ཟང་ཟིང་གི་སྦྱིན་པ་ལའང་གསུམ་སྟེ། གཏོང་དང་
གཏོང་བ་ཆེན་པོ་དང། །ཤིན་ཏུ་གཏོང་བ་རྣམ་གསུམ་མོ། །ཞེས་སོ། །ཚུལ་ཁྲིམས་ལ་གསུམ་ལས། ཉེས་སྤྱོད་སྡོམ་པའི་ཚུལ་ཁྲིམས་ནི། སྤྱིར་མི་དགེ་བའི་ཕྱོགས་ཐམས་ཅད་སྤོང་
བ་སྟེ། དེ་ཡང་སོ་ཐར་གྱི་དབང་དུ་བྱས་ན། དུས་ཁྲིམས་དང་། གཏན་ཁྲིམས་གཉིས་ལས། དང་པོ་ནི། བསྙེན་གནས་ཡན་ལག་བརྒྱད་པ་སྲུང་བའོ། །གཉིས་པ་ནི། སོ་སོར་ཐར་པ་

༄༅། །རིགས་བདུན་ཏེ། སྐྱབས་གསུམ་སྔོན་དུ་འགྲོ་ཅན་གྱི་དགེ་བསྙེན་ཕ་མ་གཉིས། དགེ་ཚུལ་ཕ་མ་གཉིས། དགེ་སློབ་མ། དགེ་སློང་ཕ་མ་གཉིས་སོ། །དེ་རྣམས་ཀྱང་། བསམ་
པ་ཚེ་འདིར་རྒྱལ་པོའི་ཆད་པ་དང་དཔྱ་ཁྲལ་སོགས་ལ་འཇིགས་ནས་དེ་ལས་སྐྱོབ་པའི་ཆེད་དུ་བླངས་པ་འཇིགས་སྐྱོབ། ཚེ་ཕྱི་མར་འཇིག་རྟེན་ལྷ་མིའི་གོ་འཕང་དང་། ཚེ་འདིར་ཡང་ཁ་ཟས་
རྒྱབ་གོས་སོགས་ཀྱི་བདེ་སྐྱིད་ལ་དམིགས་ནས་བླངས་པ་སོགས་ལེགས་སྨོན་ཏེ། འདི་གཉིས་ནི་ཐར་པའི་རྒྱུར་མི་འགྲོ་ཞིང་། འཁོར་བ་སྡུག་བསྔལ་གྱི་རྒྱ་མཚོ་ལས་རང་ཉིད་གཅིག་པུར་ཐར་འདོད་
ཀྱིས་བླངས་པ་ངེས་འབྱུང་གི་ཚུལ་ཁྲིམས་ཏེ་ཐེག་དམན་གྱི་སོ་ཐར་མཚན་ཉིད་པ་དང་། དེ་ལ་བྱང་ཆུབ་སེམས་ཀྱིས་ཟིན་པ་ན་ཐེག་ཆེན་སོ་ཐར་དུ་འགྱུར་བ་ལ། དེ་ཡང་དང་པོར་བླངས་པའི་
དུས་འཇིགས་སྐྱོབ་དང་། ལེགས་སྨོན་གྱི་ཚུལ་ཁྲིམས་ཡིན་ཀྱང་། ཕྱིས་ངེས་འབྱུང་ནམ་སྐྱེས་པ་ན་ངེས་འབྱུང་དང་། བྱང་སེམས་ནམ་སྐྱེས་པ་ན་ཐེག་པ་ཆེན་པོའི་སོ་ཐར་དུ་འགྲོ་བ་ཡིན་

བས་གནད་འདི་ལ་མཁས་པར་བྱའོ། །བྱང་སེམས་ཀྱི་དབང་དུ་བྱས་ན། དབུ་མའི་ལུགས་དང་སེམས་ཙམ་ལུགས་ཀྱི་བསླབ་བྱ་གཉིས་ལས། དང་པོ་ནི། རྣམ་ངེས་ལས། དཀོན་
མཆོག་དཀོར་འཕྲོག་དང་ནི་ཆོས་སྤོང་ལས། །ཚུལ་ལྡན་ཚུལ་འཆལ་ཁྲིམས་གནོད་བསླབ་འབེབས་སོགས། །མཚམས་མེད་ལས་བྱེད་ལོག་ལྷ་ལྔ་རྒྱལ་པོ། །གྲོང་ལྗོངས་གྲོང་ཁྱེར་གྲོང་བརྡལ་
ཡུལ་འཁོར་རྣམས། །འཇོམས་པར་བྱེད་པ་བློན་པོར་ངེས་པ་ལྔ། །མ་སྦྱངས་སྟོང་ཉིད་བརྗོད་སྔས་ཉན་ཐོས་སྨོན། །རྫོགས་བྱང་ཕྱིར་ལྡོག་ཐེག་དམན་སེམས་བསྐྱེད་དང་། །སོ་ཐར་སྤངས་
ནས་ཐེག་ཆེན་སློབ་པ་དང་། །ཉན་ཐོས་ཐེག་པས་ཆགས་སོགས་མི་ཟློག་པས། །དེ་ཟློག་དེ་ཡི་འབྲས་བུ་མེད་པར་བྱས། །ཕྲག་དོག་དབང་གིས་བདག་བསྟོད་གཞན་སྨོད་དང་། །རྙེད་དང་
བཀུར་སྟིའི་ཆེད་དུ་བདག་འཚོང་དང་། །དགེ་སློང་ཆད་པས་གཅོད་འཇུག་སུག་འབུལ་དང་། །སློང་བའི་ལོངས་སྤྱོད་ཁ་ཏོན་པ་ལ་སྦྱིན། །ཞི་གནས་འདོར་འཇུག་ཕལ་ལ་འབྱུང་ངེས་བརྒྱད། ། 

༄༅། །དེ་དེར་འབྱུང་ཉེས་བཞག་གི་ཀུན་ལ་ནི། །མིང་དུ་བཅོ་བརྒྱད་རྫས་སུ་བཅུ་བཞི་སྟེ། །སྨོན་འཇུག་སེམས་བཏང་དེ་རྣམས་རྩ་ལྟུང་ཡིན། ཅེས་རྩ་ལྟུང་ཉི་ཤུ་དང་། གཉིས་པ་ནི། ཐོགས་
མེད་ལུགས་ཀྱི་སྨོན་པའི་བསླབ་བྱ་ལ། སེམས་ཅན་བློས་མི་བཏང་དང་ཕན་ཡོན་དྲན། །ཚོགས་བསགས་བྱང་སེམས་སྦྱངས་ལ་བརྩོན་པ་དང་། །དཀར་ནག་ཆོས་བརྒྱད་བླང་དོར་སྨོན་པའི་ཡིན། །
མཆོད་འོས་བསླུ་དང་འགྱོད་མེད་འགྱོད་པ་བསྐྱེད། །དམ་པར་སྐུར་འདེབས་འགྲོ་ལ་གཡོ་སྒྱུ་སྤྱོད། །ནག་པོའི་ཆོས་བཞི་སྤོང་ཞིང་ལྡོག་པ་ནི། །དཀར་པོའི་ཆོས་བཞི་ཡིན་པས་ཀུན་ཏུ་སྤྱད། །
རྙེད་བཀུར་ལྷག་ཞེན་བདག་བསྟོད་གཞན་སྨོད་དང་། །སེར་སྣས་ཟང་ཟིང་ཆོས་དང་ནོར་མི་སྟེར། །ཁྲོ་བས་གཞན་འཚེ་བཤད་སྦྱང་གིས་མི་ལྡོག །གཡོམ་ལས་ཆོས་ལྟར་བཅོས་མོས་སྟོན་
པ་བཞི། །རྩ་ལྟུང་བཞི་སྟེ་འཇུག་པའི་བསླབ་བྱའོ། །ཞེས་གསུངས་པ་ལྟར་སྨོན་པའི་བསླབ་བྱ་སེམས་ཅན་བློས་མི་བཏང་བ་སོགས་བཞི་དང་། བྱང་ཆུབ་སེམས་མི་བརྗེད་པའི་ཐབས་སུ་

དཀར་ནག་ཆོས་བརྒྱད་ལ་བླང་དོར་བྱ་ཞིང་། འཇུག་པའི་བསླབ་བྱ་རྩ་ལྟུང་བཞི་སྲུང་བའོ། །དགེ་བ་ཆོས་སྡུད་ཀྱི་ཚུལ་ཁྲིམས་ནི། ཚོགས་གཉིས་དང་འབྲེལ་བའི་ཕར་ཕྱིན་དྲུག་སོགས་དགེ་
བའི་ཆོས་རྒྱ་མཚོ་ལྟ་བུར་སྒྲུབ་ཅིང་། དེའི་མི་མཐུན་པའི་ཕྱོགས་སྤོང་བ་ལ་བསླབ་པར་བྱའོ། །སེམས་ཅན་དོན་བྱེད་ཀྱི་ཚུལ་ཁྲིམས་ནི། བསམ་པ་དགེ་བའི་རྩ་བ་ཆེ་ཆུང་ཅི་བསྒྲུབ་ཀྱང་
གཞན་དོན་ལ་དམིགས་པ་དང་། སྦྱོར་བ་བསྡུ་དངོས་བཞིའི་སྒོ་ནས་སེམས་ཅན་གྱི་དོན་སྒྲུབ་ཅིང་། གཞན་དོན་ཡལ་བར་དོར་བའི་བློ་སྤང་བའོ། །བཟོད་པ་རྣམ་པ་གསུམ་ལས། གནོད་
བྱེད་ལ་ཇི་མི་སྙམ་པའི་བཟོད་པ་ནི། རང་ཕྱོགས་ལ་ཕ་རོལ་པོས་ཇི་ལྟ་བུའི་གནོད་པ་བྱེད་ཀྱང། ཁོ་རང་སེམས་འཁྲུལ་བའི་དབང་གིས་བདག་ལ་འདི་ལྟ་བུའི་གནོད་པ་བྱས་པས་ཕྱི་མར་ངན་
སོང་གི་སྡུག་བསྔལ་མྱོང་དགོས་པ་སྙིང་རེ་རྗེ་སྙམ་པ་མ་གཏོགས། སེམས་འཁྲུགས་པ་དང་། གནོད་ལན་བྱེད་པ་དང་། འཁོན་དུ་འཛིན་པ་སོགས་མི་བྱའོ། །སྡུག་བསྔལ་དང་དུ་ལེན་པའི་

༄༅། །བཟོད་པ་ནི། ཆོས་བསྒྲུབ་པའི་ཕྱིར་དུ་ཚ་གྲང་ལྟོག་སྐོམ་སོགས་འཕྲལ་གྱི་དཀའ་བ་ཇི་ལྟ་བུ་སྤྱད་དགོས་པ་བྱུང་ཡང་། ཕུག་བླ་ན་མེད་པའི་བྱང་ཆུབ་ཐོབ་པའི་དོན་དུ་འགྲོ་བས་།
པདྨའི་མཚོ་ལ་ངང་མོ་འཇུག་པ་ལྟར་སྤྲོ་བས་དང་དུ་བླངས་པའོ། །ཆོས་ལ་ངེས་རྟོག་གི་བཟོད་པ་ནི། སྙིང་རྗེ་ཆེན་པོས་སེམས་ཅན་གྱི་དོན་རྒྱ་ཆེན་པོ་སྒྲུབ་པ་དང་། ཤེས་རབ་ཆེན་པོས་
ཆོས་ཐམས་ཅད་ཀྱི་དེ་ཁོ་ན་ཉིད་ཟབ་མོའི་དོན་ལ་མི་སྐྲག་པའོ། །བརྩོན་འགྲུས་རྣམ་པ་གསུམ་ལས། བསམ་པ་གོ་ཆའི་བརྩོན་འགྲུས་ནི། ཐོག་མར་ཆོས་ལ་འཇུག་པའི་ཚེ་ན། སེམས་
ཅན་ཐམས་ཅད་བྱང་ཆུབ་ལ་འགོད་པའི་སླད་དུ་བསྐལ་པ་གྲངས་མེད་དུ་མར་དགེ་བའི་རྩ་བ་རྒྱ་ཆེན་པོ་བསྒྲུབ་པའི་སྙིང་སྟོབས་བསྐྱེད་པའོ། །སྦྱོར་བ་ཆོས་སྡུད་ཀྱི་བརྩོན་འགྲུས་ནི། བྱང་ཆུབ་
འགྲུབ་པའི་རྒྱུ་ཐོས་བསམ་སྒོམ་གསུམ་ལ་སོགས་པ་དགེ་ཚོགས་རྒྱ་མཚོ་ལྟ་བུ་ལ། དང་པོར་མ་ཞུམ་པར་འཇུག བར་དུ་མི་འཁྲུགས་པར་བསྒྲུབ། ཐ་མར་གཅིག་འགྲུབ་ཀྱང་ཆོག་ཤེས་མེད་པར་

དགེ་བའི་རྒྱུན་གོང་འཕེལ་དུ་བྱའོ། །སེམས་ཅན་དོན་བྱེད་ཀྱི་བརྩོན་འགྲུས་ནི། ཉིན་དང་མཚན་མོ་སོགས་དུས་དང་རྣམ་པ་ཀུན་ཏུ་བསམ་སྦྱོར་གང་ཡང་རུང་བས་བརྒྱུད་དང་དངོས་ཀྱི་སྒོ་ནས་
སེམས་ཅན་གྱི་ཕན་བདེ་སྒྲུབ་པའི་ཐབས་ཁོ་ན་ལ་བརྩོན་པའོ། །བསམ་གཏན་གྱི་ཕ་རོལ་ཏུ་ཕྱིན་པ་ལའང་གསུམ་ལས། བྱིས་པ་ཉེར་སྤྱོད་ཀྱི་བསམ་གཏན་ནི། ལམ་ལ་མ་ཞུགས་པའི་རྒྱུད་ལ་རང་
ཡོད་པའི་ཏིང་ངེ་འཛིན་ཏེ། དབྱེ་ན། འདོད་ཁམས་ཀྱི་རྣམ་རྟོག་སྤོང་བ་ལ། བསམ་གཏན་བཞི་དང་། གཟུགས་ཁམས་ཀྱི་རྣམ་རྟོག་སྤོང་བ་ལ་གཟུགས་མེད་པའི་སྙོམས་འཇུག་བཞིའོ། །དེ་ལ་དང་
པོ་ནི། ཕྱི་གཟུང་བའི་ཡུལ་དང་། ནང་འཛིན་པའི་སེམས་ལ་ཆེད་དུ་འཛིན་པའི་རྣམ་རྟོག་མེད་ལ། བསྒོམ་བྱ་སྒོམ་བྱེད་ཀྱི་དཔྱོད་པ་དང་བཅས་པ་ནི་བསམ་གཏན་དང་པོ། རྟོག་དཔྱོད་
མེད་ལ་དགའ་བའི་ཏིང་ངེ་འཛིན་གྱི་རོ་མྱོང་བའི་འཛིན་པ་དང་བཅས་པ་ནི་བསམ་གཏན་གཉིས་པ། སེམས་གཡོ་བ་མེད་ལ་དབུགས་འབྱུང་རྔུབ་དང་བཅས་པ་ནི་བསམ་གཏན་གསུམ་པ། རྣམ་

༄༅། །རྟོག་ཐམས་ཅད་དང་བྲལ་བའི་གསལ་སྟོང་གོ་མ་འགག་པ་ནི་བསམ་གཏན་བཞི་པའི་དངོས་གཞིའོ། །གཉིས་པ་ནི། ཆོས་ཐམས་ཅད་ནམ་མཁའ་ལྟ་བུ་ཡིན་ནོ་སྙམ་དུ་བློས་བཏགས་ནས་
དེ་ལ་སེམས་མཉམ་པར་འཇོག་པ་ནི་ནམ་མཁའ་མཐའ་ཡས། རྣམ་པར་ཤེས་པ་མཐའ་ཡས་ཤིང་ཕྱོགས་མེད་པ་ཡིན་ནོ་སྙམ་དུ་བློས་བཏགས་ནས་དེ་ལ་མཉམ་པར་འཇོག་པ་ནི་རྣམ་ཤེས་མཐའ་ཡས།
འདུ་ཤེས་གསལ་རིག་ཙམ་པ་འདི་ཡོད་པའང་མ་ཡིན་མེད་པའང་མ་ཡིན་སྙམ་དུ་བློས་བཏགས་ནས་དེ་ལ་འཇོག་པ་ནི་ཡོད་མིན་མེད་མིན། སེམས་འདི་ཅིའི་ངོ་བོར་ཡང་མ་གྲུབ་པ་སྟེ་མེད་ཅིང་སྟོད་
པ་ཡིན་ནོ་སྙམ་དུ་བློས་བཏགས་ནས་དེ་ལ་འཇོག་པ་ནི་ཅིའང་མེད་པའི་སྐྱེ་མཆེད་དོ། །དེའི་སྟེང་དུ་ཐམས་ཅད་ཀྱི་གཟུགས་གཟུགས་མེད་གཉིས་ཀ་རྟོག་པ་སྤོང་བ་ལ་འགོག་པའི་སྙོམས་འཇུག་སྟེ།
ཚོགས་དྲུག་ཡུལ་ལ་འཇུག་པ་ནང་དུ་བཀག་ཅིང། རླུང་སེམས་ཀྱི་རྒྱུ་བ་རྒྱུན་ཆད་པ་ལ་ཇི་ཙམ་མཉམ་པར་བཞག་པའི་ངང་དུ་གནས་པ་ནི་ཏིང་ངེ་འཛིན་མཐར་ཐུག་པ་སྟེ། འདི་ལའང་དབྱེ་ན།

སོ་སོར་རྟག་འགོག་དང་བརྟག་མིན་འགོག་གཉིས་སོ། །དེ་ལྟར་ཡང་བསམ་གཏན་བཞི། གཟུགས་མེད་བཞི། འགོག་པ་དང་བཅས་སྙོམས་འཇུག་དགུ། ཞེས་སོ། །དེ་ལས་བསམ་
གཏན་བཞིའི་སྙོམས་པར་འཇུག་པ་ནི་ལྷག་མཐོང་གི་རྟེན་གཞིར་གྱུར་པའི་ཞི་གནས་དང་། གཟུགས་མེད་ཀྱི་སྙོམས་འཇུག་བཞི་ནི་ཏིང་ངེ་འཛིན་གྱི་གོལ་ས་ཡིན་པས་བླང་དོར་བྱེད་པར་བྱ་ལ།
འགོག་པའི་སྙོམས་འཇུག་ནི་ཉན་ཐོས་དགྲ་བཅོམ་པ་དང་། རང་སངས་རྒྱས་རྣམས་འཇུག་ཅིང་ལྡང་བའི་གནས་དང། བྱང་སེམས་རྣམས་ཀྱང་ས་དང་པོ་ཐོབ་ནས་འཇུག་ནུས་མོད་ཀྱང་། གཞན་
དོན་ལས་གཡེལ་བའི་ཕྱིར་ཞག་བདུན་ལས་ལྷག་པར་མི་འཇུག་པ་ཡིན་ནོ། །བསམ་གཟུགས་ཀྱི་སེམས་དངོས་གཞི་ཐོབ་པའམ། རྗེས་མཐུན་ལུས་སེམས་ཤིན་ཏུ་སྦྱངས་པའི་ཞི་གནས་ཙམ་
ཐོབ་ཀྱང་། རྣམ་པར་རྟོག་པའི་རློམ་སེམས་དང་། རོ་མྱོང་བ་མེད་པས་ན་མཐོང་བའི་ཆོས་ལ་བདེ་བར་གནས་པའི་བསམ་གཏན་ཞེས་བྱའོ། །དོན་རབ་འབྱེད་པའི་བསམ་གཏན་ནི། ལམ་

༄༅། །ཞུགས་ཚོགས་སྦྱོར་གྱི་རྒྱུད་ན་ཡོད་པའི་ཏིང་ངེ་འཛིན་ཏེ། སྔར་སྨོས་པའི་ཞི་གནས་རྐྱང་པ་ཙམ་མ་ཡིན་པར་དོན་རབ་ཏུ་རྣམ་པར་འབྱེད་པ་སྟེ་སོ་སོར་རྟོག་པའི་ལྷག་མཐོང་དང་།
ཟུང་འབྲེལ་དུ་བསྒོམ་པ་ལ་བརྟེན་ནས་ཇི་སྐད་བཤད་པའི་ཚོགས་སྦྱོར་གྱི་ཡོན་ཏན་ཁྱད་པར་འཕགས་པ་རྣམས་རིམ་གྱིས་ཐོབ་སྟེ་མངོན་ཤེས་ཕྲ་མོ་ལ་བརྟེན་ནས་གཞན་དོན་ཀྱང་ཅི་རིགས་པར་བསྒྲུབ་
ནུས་པའོ། །དེ་བཞིན་གཤེགས་དགེའི་བསམ་གཏན་ནི། མཐོང་ལམ་ས་དང་པོ་ཡན་ཆད་འཕགས་རྒྱུད་ཀྱི་ཏིང་ངེ་འཛིན་ཟག་པ་དང་བྲལ་བ་དེ་བཞིན་གཤེགས་པའི་ཡེ་ཤེས་དང་སྙོམས་པར་
འཇུག་པའོ། །དེ་ལྟ་བུའི་བསམ་གཏན་བསྒོམ་པའི་ཚུལ་ནི། གནས་དབེན་པར་བསམ་གཏན་གྱི་སྤྱོད་ལམ་དང་ལྡན་པས་དམིགས་པའི་རྟེན་གང་ཡང་རུང་བ་ལ་སེམས་བྱིངས་རྒོད་ཀྱི་སྐྱོན་
སྤངས་ཏེ་རྩེ་གཅིག་ཏུ་མཉམ་པར་བཞག་པས་སེམས་གཞན་དུ་མི་འཕྲོ་བའི་ཞི་གནས་ཐོབ་པ་ནི་བྱིས་པ་ཉེར་སྤྱོད། སོ་སོར་རྟོག་པའི་ཤེས་རབ་ཀྱི་བདག་མེད་ཀྱི་དོན་གཏན་ལ་ཕབ་ནས་ཁས་ལེན་

ཐམས་ཅད་དང་བྲལ་བའི་ལྷག་མཐོང་མངོན་དུ་གྱུར་པ་ན། དེའི་ངང་དུ་མཉམ་པར་འཇོག་པའི་ཞི་ལྷག་ཟུང་འབྲེལ་གྱི་ལམ་སྒྲུབ་པ་ནི་དོན་རབ་འབྱེད་པ། དེ་ཡུན་རིང་དུ་གོམས་པས་མཐོང་ལམ་
ས་དང་པོ་ཐོབ་ནས་དེ་བཞིན་གཤེགས་དགེའི་བསམ་གཏན་དུ་གནས་འགྱུར་བ་ཡིན་ལ། དེའང་ས་དང་པོ་ནས་བདུན་པའི་བར་དུ་མཉམ་གཞག་རྣམ་པར་མི་རྟོག་པའི་ངང་ལ་གནས། རྗེས་ཐོབ་གཟུང་
འཛིན་གྱི་ཆ་དང་བཅས་པའི་ཕྱིར་མཉམ་རྗེས་ཐ་དད་ལ། ས་བརྒྱད་པ་ནས་བཟུང་སྟེ་མཉམ་རྗེས་སོ་སོ་མེད་དོ། །གཞན་དུ་ཞི་གནས་རྐྱང་པ་ཙམ་གྱི་སེམས་ཀྱི་གནས་ཆ་ཇི་ཙམ་བརྟན་ཀྱང་
བསམ་གཏན་བཞི་དང་། ཞི་གནས་དང་མ་འབྲེལ་ཞིང་ལྷག་མཐོང་མཚན་ཉིད་པས་མ་ཟིན་པའི་དཔྱོད་ཡུལ་ཇི་ལྟར་ཆེ་ཡང་གཟུགས་མེད་བཞིའི་ཏིང་ངེ་འཛིན་ཙམ་ལས་མ་འདས་པའི་ཚུལ་ཤེས་
པའང་ཤིན་ཏུ་གལ་ཆེའོ། །ཤེས་རབ་ཀྱི་ཕ་རོལ་ཏུ་ཕྱིན་པ་ལའང་། འབྲས་བུ། ཀུན་རྫོབ་སྒྱུ་མ་ལྟ་བུར་རྟོགས་པའི་ཤེས་རབ་སོགས་གསུམ་དང་། དེའི་རྒྱུ་ཐོས་བསམ་སྒོམ་པའི་ཤེས་རབ་

༄༅། །སྟེ་གསུམ་ལས། ཐོག་མར་ཐོས་པ་བྱ་བའི་ཡུལ་ནི། རིག་པའི་གནས་ལྔ་ཡན་ལག་དང་བཅས་པ། སྒྲ་ཚད་བཟོ་གསོ་བ་ནང་དོན་རིག་པ་ལྔའོ། །ཁྱད་པར་ནང་རིག་པ་གསུང་།
རབ་དགོངས་འགྲེལ་དང་བཅས་པ་སྟེ། དེ་རྣམས་ཀྱི་དོན་དགེ་བའི་བཤེས་གཉེན་ལ་བརྟེན་པའོ། །བསམ་པ་ནི། ལེགས་པར་མཉན་པའི་དོན་དེ་ཉིད་མཐའ་དྲུག་དང་ཚུལ་བཞིའི་སྒོ་ནས་འགལ་
འབྲེལ་དཔྱད་པ་སྟེ། དེ་ལ་མཐའ་དྲུག་ནི། དགོངས་དང་དགོངས་མིན་དྲང་ངེས་དོན། །སྒྲ་ཇི་བཞིན་དང་མ་ཡིན་པའོ། །དེའི་དགོངས་པ་ལའང་གཉིས་ཏེ། དགོངས་དང་ལྡེམ་པོར་དགོངས་པའོ། ། –
དང་པོ་ལའང་བཞི་སྟེ། མཉམ་པ་ཉིད་དང་དོན་གཞན་དང་། །དུས་གཞན་གང་ཟག་བསམ་པར་དགོངས། །གཉིས་པ་ལའང་བཞི་སྟེ། གཞུག་དང་མཚན་ཉིད་གཉེན་པོ་དང་། །བསྒྱུར་བ་
ལྡེམ་པོར་དགོངས་པའོ། །ཁྱད་པར་དུ་རྡོ་རྗེ་ཐེག་པའི་རྒྱུད་སྡེ་རྣམས་ནི་ཚུལ་བཞིས་གཏན་ལ་ཕབ་སྟེ། ཚིག་སྤྱི་སྦས་དང་མཐར་ཐུག་དོན། །ཅེས་སོ། །སྒོམ་པ་ནི། སྤྱིར་ཐོས་བསམ་གྱིས་

སྒྲོ་འདོགས་ཆོད་པའི་དོན་རྣམས་བླང་དོར་གྱི་སྒོ་ནས་རྩེ་གཅིག་ཏུ་ཉམས་སུ་ལེན་པ་དང་། ཁྱད་པར་བདག་མེད་ཀྱི་དོན་གཏན་ལ་ཕབ་ནས་རྣམ་པར་མི་རྟོག་པའི་ཡེ་ཤེས་སྒོམ་པ་འཇུག་པར་བྱའོ། ། 
འདི་ལ་གཉིས། གང་ཟག་གི་བདག་མེད་བསྒོམ་ཚུལ་དང་། ཆོས་ཀྱི་བདག་མེད་བསྒོམ་ཚུལ་ལོ། །དང་པོ་ནི། གང་ཟག་གི་བདག་ཅེས་པ་ཕུང་པོ་ལ་སོགས་པ་ལ་དམིགས་ནས་ང་དང་ང་ཡི་
བར་འཛིན་པའི་སེམས་ཏེ། དེ་ལ་སོ་སོ་སྐྱེ་བོ་རྣམས་ཀྱིས་བདེན་པར་ཞེན་ཅིང་མུ་སྟེགས་པ་རྣམས་ཀྱིས་རྟག་གཅིག་རང་དབང་ཅན་དུ་འདོད་པས་ཉོན་མོངས་དང་ལས་སྣ་ཚོགས་པ་བསྐྱེད་
ནས་འཁོར་བར་འཁྱམས་པའི་ཕྱིར། དེ་མེད་པར་བསྒྲུབ་པ་ནི། གལ་ཏེ་དེ་ལྟ་བུའི་བདག་དེ་རང་བཞིན་གྱིས་གྲུབ་ན། ཕུང་པོ་དང་གཅིག་ཏུ་གྲུབ་བམ། ཐ་དད་དུ་གྲུབ། གཅིག་ཏུ་གྲུབ་ན་
ཕུང་པོ་སྐྱེ་འཇིག་བྱེད་པ་བཞིན་དུ་བདག་ཀྱང་སྐྱེ་འཇིག་བྱེད་པར་འགྱུར་ལ། ཐ་དད་དུ་གྲུབ་ན་ཕུང་པོ་ལས་གཞན་པའི་བདག་མི་རྙེད་པའི་ཕྱིར་དང་། དེ་བཞིན་དུ་བདག་དེ་ཡོད་ན། ལུས་དང་།

༄༅། །མིང་དང་། སེམས་གང་ཡང་རུང་བ་ཡིན་དགོས་ལ། ལུས་ནི་བདག་མ་ཡིན་ཏེ་འབྱུང་བཞི་འདུས་པ་ལས་བྱུང་བའི་ཕྱིར་དང་། མིང་ནི་བདག་མ་ཡིན་ཏེ་གློ་བུར་དུ་བཏགས་པའི་
ཕྱིར་དང་། སེམས་ཀྱང་བདག་མ་ཡིན་ཏེ་དུས་གསུམ་གྱི་དངོས་པོར་མ་གྲུབ་པའི་ཕྱིར་རོ། །ཞེས་པ་ལ་སོགས་པའི་རིགས་ཚུལ་དུ་མས་གང་ཟག་གི་བདག་མེད་གཏན་ལ་ཕབ་པ་སྟེ། འདི་ཙམ་
ནི་ཉན་ཐོས་བྱེ་མདོ་གཉིས་ཀྱི་ལྟ་བའི་དངོས་གཞི་ཡིན་ནོ། །གཉིས་པ་ལ། ཆོས་ནི་ཕྱི་གཟུང་བའི་ཡུལ་དང་། ནང་འཛིན་པའི་སེམས་ཏེ། བདག་ནི་དེ་ལ་དངོས་པོ་དང་མཚན་མར་ཞེན་པའོ། །
དེ་མེད་པར་སྒྲུབ་པ་ལའང་གཉིས་ཏེ། གཟུང་བ་རང་བཞིན་མེད་པར་སྒྲུབ་པ་དང་། འཛིན་པ་རང་བཞིན་མེད་པར་སྒྲུབ་པའོ། །དང་བོ་ནི། ནང་པ་སངས་རྒྱས་པའི་གྲུབ་མཐའ་སྨྲ་བ་ལ་ཐེག་
དམན་དང་། ཐེག་ཆེན་གཉིས་ལས། ཐེག་དམན་ལ་ཉན་ཐོས་བྱེ་བྲག་སྨྲ་བ་དང་། མདོ་སྡེ་པ་གཉིས། ཐེག་ཆེན་ལ་སེམས་ཙམ་པ་དང་། དབུ་མ་པ་གཉིས་སོ། །དེ་ལ་ཐོག་མར་ཉན་ཐོས་

བྱེ་བྲག་ཏུ་སྨྲ་བས། ཤེས་བྱ་ཐམས་ཅད་གཞི་ལྔར་གཏན་ལ་ཕབ་སྟེ། སྣང་བ་གཟུགས་དང་གཙོ་བོ་སེམས། །དེ་འཁོར་སེམས་ལས་བྱུང་བ་དང་། །ལྡན་མིན་འདུ་བྱེད་འདུས་མ་བྱས། །
ཞེས་སོ། །གཞི་དེ་དག་ཐམས་ཅད་བདེན་གྲུབ་ཏུ་བཞེད་དེ། རྡུལ་ཕྲ་རབ་འདུས་པའི་བདག་ཉིད་ཅན་གྱི་ཕྱི་དོན་རགས་པ་དང་། ཤེས་པའི་རྒྱུན་གྱི་དངོས་པོ་རྣམས་བཏགས་ཡོད་ཀུན་རྫོབ་ཀྱི་
བདེན་པ་དང་། བཟུང་བ་རྡུལ་ཕྲན་ཆ་མེད་དང་། ཤེས་པ་སྐད་ཅིག་ཆ་མེད་རྫས་ཡོད་དོན་དམ་པར་འདོད་པའི་ཕྱིར་ཆོས་ཀྱི་བདག་གཟུང་འཛིན་གཉིས་ཀ་གཏན་ནས་མ་སྤངས་ལ། མདོ་སྡེ་པས། རིག་
མིན་གྱི་གཟུགས་མ་གཏོགས་གཟུགས་སེམས་སེམས་བྱུང་གསུམ་བདེན་པར་འདོད་ནའང་། རིག་མིན་གྱི་གཟུགས་ནི་གཞིག་ཅིང་གཞོམ་དུ་མི་རུང་བ་དང་། ལྡན་མིན་གྱི་འདུ་བྱེད་ནི་གཟུགས་
སེམས་སེམས་བྱུང་གི་གནས་སྐབས་ལ་བཏགས་པ་ཙམ་ལས་རྫས་གཞན་དུ་མེད་པ་དང་། འདུས་མ་བྱས་རྒྱུ་རྐྱེན་གྱིས་མ་བསྐྱེད་པའི་ཕྱིར་དེ་རྣམས་རྫས་སུ་མི་འདོད་པས་ཆོས་ཁམས་ཕྱོགས་གཅིག་

༄༅། །བདག་མེད་དུ་རྟོགས་པས་ཁྱད་པར་འཕགས་པ་ཡིན་ནོ། །གང་ལྟར་ཡང་དེ་དག་གིས་བཏགས་པའི་གཟུང་བ་ཕྱི་རོལ་གྱི་དོན་རྡུལ་ཕྲན་ཆ་མེད་དུ་འདོད་པ་དགག་པ་ནི། དེ་
གཅིག་ཏུ་ཡོད་དམ། དུ་མར་ཡོད། གཅིག་ཏུ་ཡོད་ན་ཕྱོགས་ཆའི་དབྱེ་བ་ཡོད་དམ་མེད། ཡོད་ན་ཕྱོགས་བཞི་སྟེང་འོག་སྟེ་ཆ་དྲུག་ཏུ་སོང་བས་རྡུལ་ཕྲན་ཆ་མེད་ཀྱི་དམ་བཅའ་ཉམས་ལ། མེད་
ན་དངོས་པོ་ཐམས་ཅད་རྡུལ་ཕྲན་གཅིག་ཏུ་འགྱུར་བས་རགས་པ་བརྩམ་མི་ནུས་པའི་ཕྱིར་རོ། །དུ་མ་ཡོད་དོ་ཞེ་ན། རྩོམ་གཞིའི་རྡུལ་ཕྲན་གཅིག་མ་གྲུབ་པས། དེས་རྩོམ་པའི་དུ་མའང་མི་
འགྲུབ་བོ། །འོ་ན་གཟུགས་སོགས་མངོན་སུམ་སྣང་བ་འདི་རྣམས་ཅི། དེ་ནི་སེམས་འཁྲུལ་པའི་དབང་གིས་བྱུང་བ་རྨི་ལམ་གྱི་སྣང་ཆ་བཞིན་ཏེ་དོན་ལ་བདེན་པར་མ་གྲུབ་པའི་ཚུལ། ཕལ་པོ་
ཆེ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། །ཞེས་གསུངས་པའི་ཕྱིར་དང་། རིགས་པའང་། དངོས་གཅིག་ཡིད་ནི་ཐ་དད་ཕྱིར། །དོན་མ་གྲུབ་པར་འདོད་

པ་ཡིན། །ཅེས་སོགས་རྒྱ་ཆེར་གསུངས་སོ། །གཉིས་པ་འཛིན་པ་རང་བཞིན་མེད་པར་སྒྲུབ་པ་ལ། སྤྱིར་སེམས་ཙམ་པ་རྣམས་ཀྱིས། ཆོས་རྣམས་ཐམས་ཅད་ཡུལ་ཀུན་བརྟག་དང། ཡུལ་
ཅན་གཞན་དབང་དང་། གཉིས་སུ་མེད་པའི་ཆོས་ཉིད་ཡོངས་གྲུབ་སྟེ་མཚན་ཉིད་གསུམ་དུ་གཏན་ལ་ཕབ་ནས། སྔ་མ་གཉིས་ཀུན་རྫོབ་དང་། ཕྱི་མ་དོན་དམ་པའི་བདེན་པར་འདོད། བྱེ་བྲག་
ཏུ་རྣམ་བདེན་པས། སྔར་སྨོས་པ་ལྟར་ཕྱི་དོན་བདེན་པར་མ་གྲུབ་ཀྱང་། དོན་སྣང་གི་སེམས་བདེན་གྲུབ་ཏུ་འདོད་པ་དགག་པའི་ཚུལ་ནི། གཟུང་བའི་ཡུལ་མ་གྲུབ་ན། དེ་འཛིན་བྱེད་ཀྱི་
ཤེས་པའང་བདེན་པར་མ་གྲུབ་སྟེ། རྨི་ལམ་གྱི་སྣང་བ་དང་། དེ་མྱོང་མཁན་གྱི་ཤེས་པ་གཉིས་ཀ་སད་ནས་ཅིར་ཡང་མ་གྲུབ་པ་བཞིན་ནོ། །ཞེས་པ་ལ་སོགས་པ་ལེགས་པར་དཔྱད་དེ་བདེན་མེད་
དུ་གཏན་ལ་ཕབ་ནས། རྣམ་རྫུན་པ་རྣམས་ཀྱི་ཤེས་པའང་གཟུང་འཛིན་གཉིས་ཀྱིས་སྟོང་པའི་ཤེས་པ་རང་རིག་རང་གསལ་ཙམ་བདེན་པར་གྲུབ་པ་འདོད་དོ། །དེ་ཡང་མི་འཐད་དེ། དེ་ལྟ་

༄༅། །བུའི་གཉིས་སྣང་གི་ཤེས་པ་དེ་ཡོད་ན་གཅིག་ཏུ་ཡོད་དམ། དུ་མར་ཡོད། གཅིག་ཏུ་ཡོད་ན་དུས་གསུམ་གྱི་ཆ་ཤས་ཡོད་དམ་མེད། ཡོད་ན་གཅིག་ཏུ་མི་འཐད་དེ་དུ་མར་འགྱུར་ལ།
མེད་ན་དངོས་མེད་དུ་འགྱུར་བའི་ཕྱིར་དང་། དུ་མར་ཡོད་དོ་ཞེ་ན། རྩོམ་གཞིའི་གཅིག་མ་གྲུབ་པས། དེས་རྩོམ་པའི་དུ་མའང་མ་གྲུབ་ལ། གཅིག་དང་དུ་མ་གང་རུང་དུ་མེད་ན་མེད་པས་ཁྱབ་
པའི་ཕྱིར་རོ། །གཞན་ཡང་འདས་པའི་སེམས་ནི་ཞིག་པས་དངོས་པོར་མི་རུང་། མ་འོངས་པའི་སེམས་ནི་མ་སྐྱེས་པས་དངོས་པོར་མི་རུང་། ད་ལྟར་བའི་སེམས་ནི་ཁ་དོག་དང་དབྱིབས་སུ་
མ་གྲུབ། གཅིག་དང་དུ་མ་ལས་འདས། ལུས་ཀྱི་ཕྱི་ནང་གང་དུའང་མི་གནས། བཙལ་ན་གང་ཡང་མི་རྙེད་པའི་ཕྱིར་བདེན་པར་མ་གྲུབ་སྟེ། མདོར་ན་སྐྱེ་འགག་གནས་གསུམ་དང་བྲལ་བ་ནམ་
མཁའ་ལྟ་བུའོ། །ཞེས་ལེགས་པར་དཔྱད་པས་རྟག་པའི་མཐའ་ལས་གྲོལ་བ་ན་ཆད་མཐའ་བསལ་བ་ནི། འོན་སེམས་མེད་པ་ཉིད་གནས་ལུགས་ཡིན་ནམ་ཞེ་ན། དེ་ཡང་མ་ཡིན་ཏེ། སེམས་

དེ་སྔར་དངོས་པོར་ཡོད་ལ། ཕྱིས་མེད་པར་འགྱུར་ན་དངོས་མེད་དུ་རུང་མོད་ཀྱང་། གདོད་ནས་ཡོད་མ་མྱོང་བའི་ཕྱིར། དེ་བཀག་པའི་མེད་པའང་མ་གྲུབ་ལ། ཡོད་མེད་གཉིས་ཀ་ལས་འདས་
པའི་མཐའ་གཉིས་ཀ་མ་གྲུབ། དེ་མ་གྲུབ་པས་གཉིས་ཀ་བཀག་པའི་གཉིས་མིན་དུའང་མི་འགྲུབ་པའི་ཕྱིར་གདོད་ནས་སེམས་ཀྱི་ཆོས་ཉིད་མཐའ་བཞིའི་སྤྲོས་པ་དང་བྲལ་བར་རྟོགས་པ་ནི་དབུ་
མ་རང་རྒྱུད་པ་རྣམས་ཀྱི་བཞེད་པ་སྟེ། ཡེ་ཤེས་སྙིང་པོ་ཀུན་ལས་བཏུས་ལས། ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་མིན་པའང་མིན། །མཐའ་བཞི་རྣམ་པར་གྲོལ་
བ་ཡི། །དེ་ཉིད་དབུ་མ་པ་ཡི་རིག ཅེས་སོ། །མཐར་ཐུག་སྤྲོས་བྲལ་དུ་འཛིན་པའང་གནས་ལུགས་སུ་འདོད་པ་མ་ཡིན་ཏེ། དགག་བྱ་མཐའ་བཞི་སོ་སོ་ནས་གྲུབ་པ་མེད་པས། དེ་བཀག་
པའི་མཐའ་བྲལ་ཅེས་བྱ་བ་ཞིག་ཀྱང་དོན་ལ་གྲུབ་པ་མེད་པའི་ཕྱིར། ཁས་ལེན་ཐམས་ཅད་དང་བྲལ་བ་ནི། ནང་པ་སངས་རྒྱས་པའི་གྲུབ་མཐའ་སྨྲ་བ་རྣམས་ཀྱི་རྩེ་མོར་གྱུར་པ་དབུ་མ་ཐལ་འགྱུར་

༄༅། །པའི་དགོངས་པར་གནས་པའི་ཚུལ། འཕགས་པ་ཀླུས། ང་ལ་ཁས་ལེན་མེད་པས་ན། །ང་ནི་སྐྱོན་མེད་ཁོ་ན་ཡིན། །ཅེས་དང་། སྒྲ་གཅན་འཛིན་གྱི་ཡུམ་ལ་བསྟོད་
པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །ཅེས་སོ། །དེ་ལྟར་ལུང་རིགས་ཀྱིས་དཔྱད་པའི་མཐར་བརྗོད་བྲལ་དུ་གཏན་ལ་དབབ་པ་དང་། སྒོམ་པས་ཉམས་སུ་མྱོང་བས་བརྗོད་
བྲལ་དུ་གཏན་ལ་ཕབ་པ་གཉིས་མཐར་གྱིས་རོ་གཅིག་ཏུ་གྱུར་ནས་བློས་བྱས་གཟུང་འཛིན་གྱི་སྤྲོས་པ་ལས་གྲོལ་བ་ན་ལྟ་བའི་དཔྱད་པ་རྫོགས་པའི་ཚུལ། ཀུན་མཁྱེན་པྲཛྙཱ་རསྨིས། གང་ཤར་
སེམས་དང་སེམས་ཉིད་རང་ལུས་སོགས། །ཕྱི་ནང་ཀུན་ཏུ་རྣམ་པར་བཙལ་བ་ན། །བཙལ་བས་མ་རྙེད་ཡུལ་ཅན་ཤེས་རབ་སོགས། །གནས་སྐབས་ཤིན་ཏུ་བལྟ་བར་འདོད་ན་ཡང་། །
བློས་བྱས་གཟུང་འཛིན་སྤྲོས་པ་ཀུན་བྲལ་བའི། །གཉུག་མའི་ཡེ་ཤེས་རང་ངོ་འཕྲོད་པ་ཡི། །ཤེས་པ་གསལ་དྭངས་རྟོག་མེད་ཡེ་ཤེས་དེ། །སྒྲུབ་བརྒྱུད་ཀུན་གྱི་ལྟ་བའི་གཙོ་བོ་ཡིན། །

ཅེས་གསུངས་པ་ལྟར་རོ། །མདོར་ན་བློས་བརྟགས་ཤིང་དཔྱད་པས་དམིགས་པའི་ཡུལ་དུ་སྣང་བ་ནི་ཀུན་རྫོབ་ཀྱི་བདེན་པ་སྟེ། དེ་རྣམས་ཐ་སྙད་ཙམ་དུ་རང་རང་གི་རྒྱུ་ལ་བརྟེན་ནས་འབྲས་
བུར་འབྲེལ་བར་འབྱུང་བའི་ཚུལ་རྫིང་བུར་ཤར་བའི་ཟླ་བའི་གཟུགས་བརྙན་ནམ། སྒྱུ་མ་མཁན་གྱིས་སྤྲུལ་པའི་རྟ་དང་གླང་པོ་ལྟར་ཤེས་ཤིང་། དེ་ལྟར་སྣང་དུས་ཉིད་ནས་དོན་དམ་པ་མཚན་མར་གྲུབ་
པ་རྡུལ་ཙམ་ཡང་མ་དམིགས་པའི་སྤྲོས་བྲལ་སྟོང་ཉིད་ནམ་མཁའི་དབྱིངས་ལྟ་བུར་རྟོགས་པ་ལ་བརྟེན་ནས་སྣང་བ་དེ་ཉིད་བདེན་པས་སྟོང་པ་ལ། སྟོང་པའི་དུས་ཉིད་ནས་སྣང་བ་མི་འགག་པ་ཟུང་
དུ་འཇུག་པའི་ཚུལ་གྱིས་འཁོར་འདས་སྣང་སྲིད་ཀྱིས་བསྡུས་པའི་ཆོས་ཐམས་ཅད་གཞི་དབུ་མ་བདེན་གཉིས་ཟུང་འཇུག་ཏུ་རྟོགས་པས་རྟག་ཆད་ཀྱི་དྲྭ་བ་མཐའ་དག་གཅིག་ཅར་དུ་འཇིག་པར་བྱེད་པ་ནི་
རིགས་པའི་རྒྱལ་པོ་རྟེན་འབྲེལ་གྱི་རིགས་པ་སྟེ། སློབ་དཔོན་ཀླུས། རྟེན་ཅིང་འབྲེལ་བར་འབྱུང་བ་གང་། །དེ་ནི་སྟོང་པ་ཉིད་དུ་བཤད། །དེ་ནི་བརྟེན་ནས་གདགས་པ་སྟེ། །དེ་ཉིད་

༄༅། །དབུ་མའི་ལམ་ཡིན་ནོ། །གང་ཕྱིར་རྟེན་འབྱུང་མ་ལགས་པའི། །ཆོས་འགའ་ཡོད་པ་མ་ཡིན་པ། །དེ་ཕྱིར་སྟོང་ཉིད་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །ཞེས་དང་། 
ཀུན་རྫོབ་དང་ནི་དོན་དམ་དག །སོ་སོའི་ཆར་ནི་ཤེས་གྱུར་ནས། །གང་དུ་ཡང་དག་འདྲེས་གྱུར་པ། །ཟུང་དུ་འཇུག་པ་ཞེས་བཤད་དོ། །ཞེས་དང་། ཡུམ་ལས། གཟུགས་
སྟོང་པའོ། །སྟོང་པ་ཉིད་ཀྱང་གཟུགས་སོ། །གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། །སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །ཞེས་པ་ནས་རྣམ་པ་ཐམས་ཅད་མཁྱེན་
པའི་བར་དུ་གསུངས་པ་རྣམས་ལ་ངེས་ཤེས་མཆོག་ཏུ་བསྐྱེད་ནས་ཐོས་བསམ་གྱིས་སྒྲོ་འདོགས་གཅོད་པ་དང་། སྒོམ་པས་ཉམས་སུ་ལེན་པ་ལ་ཅི་ནུས་སུ་འབད་པས། དེ་ལྟར་མ་རྟོགས་པའི་
སེམས་ཅན་རྣམས་ལ་སྙིང་རྗེ་ཆེན་པོ་རྩོལ་མེད་དུ་སྐྱེ་བས་ཅི་བྱེད་གཞན་དོན་དུ་འགྱུར་པའི་ཐབས་མཁས་པའང་ངང་གིས་འབྱུང་བས་ན། གནས་ལུགས་ཀྱི་དོན་ལ་ཇི་ཙམ་ངེས་ཤེས་དང་མྱོང་བ་སྐྱེས་

པ་དེ་ཙམ་དུ་སྙིང་རྗེ་སྐྱེ་ལ། དེས་བསོད་ནམས་དང་ཡེ་ཤེས་ཀྱི་ཚོགས་ཟུང་འབྲེལ་དུ་རྫོགས་པ་ནི་ཐེག་པ་ཆེན་པོའི་ལམ་མ་ནོར་བ་ཡིན་ཏེ། སློབ་དཔོན་ཞི་བ་ལྷས། སྟོང་ཉིད་སྙིང་རྗེའི་སྙིང་
པོ་ཅན། །སྤྱོད་པས་བསོད་ནམས་དག་པར་འགྱུར། །ཞེས་སོ། །དེ་ལྟ་བུའི་ལྷག་མཐོང་རྣམ་པར་མི་རྟོག་པའི་ཡེ་ཤེས་ཉམས་སུ་ལེན་པའི་ཚུལ་ནི། བསྒོམ་བྱའི་དོན་ལ་ཐོས་བསམ་གྱི་སྒྲོ་
འདོགས་ལེགས་པར་ཆོད་ནས། དབེན་པའི་གནས་སུ་བདེ་བའི་སྟན་ལ་བསམ་གཏན་གྱི་སྤྱོད་ལམ་དང་ལྡན་པས་འདུག་སྟེ། བསོད་ནམས་ཡན་ལག་བདུན་ཀྱི་ཚོགས་བསགས་པ་དང་། བྱང་
ཆུབ་མཆོག་ཏུ་སེམས་བསྐྱེད་པ་སྔོན་དུ་འགྲོ་བས། གཟུང་འཛིན་གྱི་མཚན་མ་འབྱུང་བའི་གཞི་གང་ཟག་དང་ཆོས་ཀྱི་བདག་གཉིས། དཔྱད་པའི་ཡུལ་དུ་བྱས་ནས་ཡུལ་ཅན་དོན་དམ་དཔྱོད་
པའི་རིག་ཤེས་ཚད་མས་སྔར་སྨོས་པ་ལྟར་དཔྱད་པའི་མཐར་བརྗོད་བྲལ་དུ་གཏན་ལ་ཕབས་པ་ནས། དེའི་ངང་དུ་མཚན་འཛིན་གྱི་རྣམ་པར་རྟོག་པ་གཞན་སྤངས་ཏེ་ཡུལ་ཅན་རོ་གཅིག་པའི་

༄༅། །གསལ་སྟོང་དབྱེར་མེད་ཀྱི་ངང་དུ་མཉམ་པར་བཞག་པ་ནི་དོན་དམ་སྤྲོས་བྲལ་མཁའ་ལྟར་རྟོགས་པའི་ཤེས་རབ་སྟེ། ཀུན་མཁྱེན་པྲཛྙཱ་རསྨིས། སྦྱོར་བའི་དུས་སུ་མཚན་མ་
འབྱུང་བའི་གཞི། །དེ་ཉིད་དཔྱད་པའི་རྟེན་དུ་ངེས་བྱས་ནས། །མཐའ་བཞི་རྣམ་གྲོལ་དངོས་གཞིའི་དུས་སུ་ནི། །གསལ་སྟོང་འཛིན་མེད་སྔོན་རབ་མཁས་པའི་ལུགས། །ཞེས་དང་། དཔྱད་
དང་འཇོག་པའི་སྒོམ་ཚུལ་ཅི་ཡང་རུང་། །རང་གི་མཚན་ཉིད་རང་བཞིན་འོད་གསལ་བ། །གསལ་དྭངས་ཤར་ལ་བསྒོམ་མེད་མ་ཡེངས་པ། །སྒྲུབ་བརྒྱུད་ཀུན་གྱི་སྒོམ་པའི་གཙོ་བོ་ཡིན། །
ཅེས་སོ། །དེ་ལྟར་མཉམ་པར་བཞག་པ་ཉིད་ཞི་ལྷག་ཟུང་འཇུག་ཀྱང་ཡིན་ཏེ། རིགས་པས་དཔྱད་ནས་བརྗོད་བྲལ་དུ་གཏན་ལ་ཕབ་པ་ནི་ལྷག་མཐོང་དེའི་ངང་དུ་གསལ་སྟོང་རྣམ་པར་མི་
རྟོག་པའི་ཚུལ་གྱིས་འཇོག་པ་ནི་ཞི་གནས། དེ་གཉིས་ཀྱང་ངོ་བོ་དབྱེར་མེད་པ་ཟུང་འཇུག་ཏུ་ཤེས་པར་བྱའོ། །ཐུན་ལས་ལྡང་བ་དང་དགེ་བ་བསྔོ་ཞིང་སྨོན་ལམ་གདབ། ཐུན་མཚམས་

ཀུན་ཏུ། གང་ཤར་གྱི་སྣང་བ་ཐམས་ཅད་རང་རང་གི་རྒྱུ་རྐྱེན་རྟེན་འབྲེལ་འཚོགས་པ་ལས་འབྱུང་བ་རྨི་ལམ་དང་སྒྱུ་མ་ལྟ་བུར་ཤེས་པས་ཆད་མཐའ་ལས་གྲོལ། དེ་ཡང་རྟེན་འབྲེལ་ཡིན་པའི་
རྟགས་ཀྱིས་དོན་དམ་པར་རང་བཞིན་མ་གྲུབ་པར་སོང་བས་རྟག་མཐའ་ལས་གྲོལ། སྣང་སྟོང་གཉིས་གདོད་མ་ནས་ཟུང་དུ་འཇུག་པས་བརྗོད་བྲལ་ལ་ངེས་ཤེས་མཆོག་ཏུ་འདྲོངས་པ་ནི་ཀུན་རྫོབ་སྒྱུ་
མ་ལྟ་བུར་ཤེས་པའི་ཤེས་རབ་སྟེ། ཀུན་མཁྱེན་བླ་མས། མཉམ་གཞག་དུས་ཀྱི་ཉམས་ལེན་དེ་ལྟ་ནའང་། །རྗེས་ཐོབ་དུས་སུ་གང་ཤར་སྣང་ཆ་ཀུན། །རྨི་ལམ་སྒྱུ་མའི་དྲན་འདུན་
དྲག་པོ་ཡིས། །ལེགས་པར་བསྒོམས་ན་སྣང་སྟོང་དབྱེར་མེད་འཆར། །ཞེས་སོ། །དེའི་ངང་ནས་སྣང་ཆ་ཀུན་རྫོབ་ཀྱི་བདེན་པ་ལ་བརྟེན་ནས། གནས་ལུགས་མ་རྟོགས་པའི་འགྲོ་བ་རྣམས་
བསྒྲལ་འདོད་ཀྱི་བསམ་པས་ཐབས་བསོད་ནམས་ཀྱི་ཚོགས་རྒྱ་ཆེན་པོ་ལ་འབད་ཅིང་། སྟོང་ཆ་དོན་དམ་གྱི་བདེན་པས་དེ་ཐམས་ཅད་ཀྱང་འཁོར་གསུམ་གྱི་བདེན་འཛིན་ལས་གྲོལ་བ་ནི་ལམ་དབུ་

༄༅། །མ་ཐབས་ཤེས་ཟུང་འཇུག་གི་དོན་མ་ནོར་བ་དང་། ཁྱད་པར་གཞན་དོན་སྒྲུབ་ཚུལ་མཁས་པའི་ཤེས་རབ་ཅེས་ཤེས་རབ་རྣམ་པ་གསུམ་དུ་བཞག་གོ །ལམ་གྱི་དབུ་མ་དེས་ཚོགས་
ལམ་ནས་བརྩམས་ཏེ་ལམ་ལྔ་རིམ་པར་བགྲོད་པའི་འབྲས་བུ་རང་དོན་དུ་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་ལས་མ་གཡོས་བཞིན་དུ། གཞན་དོན་གཟུགས་སྐུ་རྣམ་པ་གཉིས་ཀྱིས་འཁོར་བ་
ཇི་སྲིད་ཀྱི་བར་དུ་སྨོན་ལམ་དང་སྙིང་རྗེའི་རྟེན་འབྲེལ་གྱིས་ཡིད་བཞིན་གྱི་ནོར་བུ་ལྟར་ཕན་བདེའི་ཕྲིན་ལས་འབད་མེད་ལྷུན་གྲུབ་ཏུ་འབྱུང་བ་ནི་འབྲས་བུ་དབུ་མ་སྐུ་གཉིས་ཟུང་འཇུག་གི་ཚུལ་ཏེ། སློབ་
དཔོན་ཀླུས། དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་རྫོགས་ཤིང་། །བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་པོ་ཐོབ་པར་ཤོག །ཅེས་སོ། །
དེ་ལྟར་བསམ་པ་བྱང་ཆུབ་མཆོག་ཏུ་སེམས་བསྐྱེད་ནས། སྦྱོར་བ་ཐབས་ཤེས་ཟུང་དུ་འབྲེལ་བའི་ཕ་རོལ་ཏུ་ཕྱིན་པ་དྲུག་ལྡན་དུ་ཉམས་སུ་བླངས་པ་ལ་བརྟེན་ནས། ལམ་ལྔ་ས་བཅུ་རིམ་གྱིས་

བགྲོད་དེ་རྣམ་པ་ཐམས་ཅད་མཁྱེན་པའི་ཡེ་ཤེས་ཐོབ་པའི་ཚུལ་ཅུང་ཟད་བཤད་ན། སྤྱིར་རྣམ་པར་གྲོལ་བའི་འཇུག་ངོགས་སུ་གྱུར་པ་ལམ་གྱི་མཚན་ཉིད། དེ་ལ་དབྱེ་ན། ཚོགས་ལམ། སྦྱོར་ལམ། །
མཐོང་ལམ། སྒོམ་ལམ། མི་སློབ་པའི་ལམ་སྟེ་ལྔ་ལས། ཐོག་མར་ཚོགས་ལམ་ལའང་། མཚན་ཉིད། སྒྲ་དོན། དབྱེ་བའོ། །དང་པོ་ནི། བདག་མེད་དོན་སྤྱིའི་ཚུལ་
གྱིས་རྟོགས་པའི་ལས་དང་པོ་པའི་མཁྱེན་པ་དེ་ཚོགས་ལམ་གྱི་མཚན་ཉིད། གཉིས་པ་ནི། སཾ་བྷ་ར་མཱརྒ་ཞེས་པའི་སྒྲ་ལས་དྲངས་ན། གཙོ་བོར་ཐོས་བསམ་དང་། བསོད་ནམས་དང་
ཡེ་ཤེས་ཀྱི་ཚོགས་གཉིས་ལ་བསྟེན་གོམས་བྱེད་པས་དེ་སྐད་ཅེས་བྱ་ཞིང་། ཐར་པ་ཆ་མཐུན་གྱི་ལམ་དང། ལས་དང་པོ་པའི་མངོན་རྟོགས་རྣམས་དོན་གཅིག་གོ །གསུམ་པ་དབྱེ་ན་ཆུང་
འབྲིང་ཆེ་གསུམ་སྟེ། དང་པོ་ནི། དྲན་པ་ཉེར་བཞག་བཞི་བསྒོམ་པ་སྦྱོར་ལམ་ལ་འཇུག་པར་མི་ངེས་པའོ། །གཉིས་པ་ནི། ཡང་དག་པ་སྤོང་བ་བཞིའི་བརྩོན་འགྲུས་རྩོམ་པས་སྦྱོར་ལམ་

༄༅། །ལ་འཇུག་པའི་དུས་ངེས་པའོ། །གསུམ་པ་ནི། རྫུ་འཕྲུལ་གྱི་རྐང་པ་བཞིའི་ཏིང་ངེ་འཛིན་ལ་གནས་པའི་ཚེ། དེ་ཉིད་དུ་སྦྱོར་ལམ་དྲོད་སྐྱེ་བར་ངེས་པའོ། །དེ་ལ་དྲན་པ་ནི་ལུས་
ལ་སོགས་པ་རང་དང་སྤྱིའི་མཚན་ཉིད་ཚུལ་བཞིན་དུ་ཤེས་པ་དང་། ཡང་དག་པར་འཇོག་པ་ནི་དེའི་ངང་དུ་རྩེ་གཅིག་གིས་མཉམ་པར་བཞག་པ་སྟེ། འདི་ལ་དངོས་པོ་ཡོངས་སུ་རྟོགས་པའི་ལམ་ཞེས་
ཀྱང་བྱའོ། །ཇི་ལྟར་བསྒོམ་པའི་ཚུལ་ལ། ལུས་དྲན་པ་ཉེར་བཞག་ནི། མཉམ་གཞག་ཏུ། ཕྱི་ནང་གི་ལུས་རང་བཞིན་གྱིས་མ་གྲུབ་པ་ནམ་མཁའ་ལྟ་བུ་དང་། རྗེས་ཐོབ་ཏུ་དུར་ཁྲོད་ཀྱི་
གཟུགས་བརྙན་ལྟར་མི་གཙང་བ་དང་། བདེན་མེད་སྒྱུ་མའི་དཔེ་བརྒྱད་ཀྱི་ཚུལ་དུ་གཏན་ལ་ཕབ་ནས་བསྒོམ་པའོ། །ཚོར་བ་དྲན་པ་ཉེར་བཞག་ནི། མཉམ་གཞག་ཏུ། ཕྱི་ནང་གི་ཚོར་བ་
བདེ་སྡུག་བར་མའི་རྣམ་པར་ཤར་བ་ཐམས་ཅད་གདོད་ནས་མ་སྐྱེས་པ་དང་། རྗེས་ཐོབ་ཏུ་ཚོར་བ་སྡུག་བསྔལ་བ་ནི་སྡུག་བསྔལ་དང་། བདེ་བ་ལྟར་སྣང་བ་ནི་འགྱུར་བ་དང་། བཏང་སྙོམས་

རྣམས་ནི་ཁྱབ་པ་འདུ་བྱེད་ཀྱི་སྡུག་བསྔལ་ཁོ་ན་ལས་མ་འདས་པར་ཤེས་ཤིང་། སྙིང་པོ་མེད་པར་གཏན་ལ་ཕབ་ནས་བསྒོམ་པའོ། །སེམས་དྲན་པ་ཉེར་བཞག་ནི། མཉམ་བཞག་ཏུ། སེམས་།
ཀྱི་ཆོས་ཉིད་རང་བཞིན་གྱིས་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བ་དང་། རྗེས་ཐོབ་ཏུ་ཅིར་ཡང་མ་འགགས་ཤིང་གང་དུའང་མི་གནས་པར་གཏན་ལ་ཕབ་ནས་བསྒོམ་པའོ། །ཆོས་
དྲན་པ་ཉེར་བཞག་ནི། མཉམ་བཞག་ཏུ། འཁོར་འདས་ཀྱི་ཆོས་ཐམས་ཅད་སྟོང་ཞིང་བདག་མེད་པར་མཉམ་པ་ཉིད་དང་། རྗེས་ཐོབ་ཏུ་རང་རང་གི་རྒྱུ་རྐྱེན་རྟེན་འབྲེལ་ཚོགས་པ་ལས་བྱུང་བ་
སྒྱུ་མ་ལྟ་བུར་གཏན་ལ་ཕབ་ནས་བསྒོམ་པའོ། །དེ་ལྟར་བསྒོམ་པའི་དགོས་པ་ནི། མཐོང་ལམ་གྱི་བདེན་པ་བཞི་ལ་འཇུག་པར་བྱ་བའི་ཕྱིར་ཏེ། ལུས་དྲན་པ་ཉེ་བར་བཞག་པ་ལས་ནི་སྡུག་
བསྔལ་ཤེས་པ་ལ་འཇུག་སྟེ། ལུས་འདུ་བྱེད་ཀྱི་སྡུག་བསྔལ་གྱིས་རབ་ཏུ་ཕྱེ་བར་རྟོགས་པའི་ཕྱིར། ཚོར་བ་དྲན་པ་ཉེར་བཞག་ལས་ནི་ཀུན་འབྱུང་སྤོང་བ་ལ་འཇུག་སྟེ། ཀུན་འབྱུང་གི་གཙོ་བོ་

༄༅། །སྲིད་པའི་ཚོར་བ་གསུམ་གྱི་རྒྱུ་ཅན་དུ་རྟོགས་པའི་ཕྱིར། སེམས་དྲན་པ་ཉེར་བཞག་པ་ལས་ནི་འགོག་པ་མངོན་དུ་བྱ་བ་ལ་འཇུག་སྟེ། དེ་ལས་བདག་དང་བྲལ་བའི་རྣམ་པར་ཤེས་
པ་སྐད་ཅིག་གིས་འཇིག་པར་རྟོགས་པས་མྱ་ངན་ལས་འདས་པའི་ཚེ་བདག་ཆད་ཀྱིས་དོགས་པའི་སྐྲག་པ་མེད་པའི་ཕྱིར། ཆོས་དྲན་པ་ཉེ་བར་བཞག་པ་ལས་ནི། ལམ་གྱི་བདེན་པ་བསྒོམ་པ་ལ་འཇུག་སྟེ། །
ཉོན་མོངས་པའི་ཆོས་རྣམས་སྤང་བྱ་དང་། རྣམ་པར་བྱང་བའི་ཆོས་རྣམས་བླང་བྱར་རྟོགས་པའི་ཕྱིར་རོ། །བརྩོན་འགྲུས་ཀྱིས་དགེ་བ་བསྐྱེད་ཅིང་མི་དགེ་བའི་ཆོས་རྣམས་སྤོང་བས་ན་ཡང་དག་
པར་སྤོང་བ་བཞི་སྟེ། རྩོལ་བ་ལས་བྱུང་བའི་ལམ་ཞེས་བྱའོ། །བསྒོམ་ཚུལ་ནི། མི་དགེ་བའི་ཆོས་སྔར་མ་སྐྱེས་པ་རྣམས་མི་བསྐྱེད་ཅིང་། སྐྱེས་པ་རྣམས་ཡང་དག་པར་སྤོང་བ་དང་། དགེ་
བའི་ཆོས་སྔར་མ་སྐྱེས་པ་རྣམས་བསྐྱེད་ཅིང་། སྐྱེས་པ་རྣམས་གོང་ནས་གོང་དུ་ཡང་དག་པར་སྤེལ་བ་སྟེ། དེ་རེ་རེ་ལའང་། འདུན་པ་བསྐྱེད་པ་དང་། འབད་པ་དང་། བརྩོན་འགྲུས་རྩོམ་

པ་དང་། སེམས་རབ་ཏུ་འཛིན་པ་དང་། རབ་ཏུ་འཇོག་པའི་ཚུལ་གྱིས་བསྒོམ་པའོ། །སྤྱན་དང་མངོན་ཤེས་དང་རྫུ་འཕྲུལ་ལ་སོགས་པ་འགྲུབ་པའི་རྒྱུ་ཞི་ལྷག་ཟུང་འབྲེལ་གྱི་ཏིང་ངེ་འཛིན་
ལས་སུ་རུང་བར་གོམས་པར་བྱེད་པ་ནི་རྫུ་འཕྲུལ་གྱི་རྐང་པ་བཞི་སྟེ། ཏིང་ངེ་འཛིན་ཡོངས་སུ་སྤྱོད་པའི་ལམ་ཞེས་ཀྱང་བྱའོ། །བསྒོམ་ཚུལ་ནི། ཉེས་པ་ལྔའི་གཉེན་པོར་སྤོང་བའི་འདུ་བྱེད་
བརྒྱད་དང་ལྡན་པའི་ཏིང་ངེ་འཛིན་སྒོམ་པར་བྱེད་པ་སྟེ། ཉེས་པ་ལྔ་ནི། དབུས་མཐར། ལེ་ལོ་དང་ནི་གདམས་ངག་རྣམས། །བརྗེད་དང་བྱིངས་དང་རྒོད་པ་དང་། །འདུ་མི་བྱེད་དང་འདུ་
བྱེད་དེ། །འདི་དག་ཉེས་པ་ལྔར་འདོད་དོ། །ཞེས་སོ། །གཉེན་པོ་བརྒྱད་ནི། ལེ་ལོའི་གཉེན་པོ་བཞི་སྟེ། དངོས་རྩོལ་བ། གནས་འདུན་པ། རྒྱུ་ཐ་དད་པ། འབྲས་བུ་ཤིན་
སྦྱངས་སོ། །གདམས་ངག་བརྗེད་པའི་གཉེན་པོ་དྲན་པ། བྱིངས་རྒོད་ཀྱི་གཉེན་པོར་ཤེས་བཞིན། གཉེན་པོ་མངོན་པར་འདུ་མི་བྱེད་པའི་གཉེན་པོར་མངོན་པར་འདུ་བྱེད་པ། བྱིངས་རྒོད་ཞི་

༄༅། །ནས་ཀྱང་སེམས་མངོན་པར་འདུ་བྱེད་པའི་གཉེན་པོར་འདུ་བྱེད་བཏང་སྙོམས་རྣམས་སོ། །དེ་ལ་དབྱེ་ན། བསམ་གཏན་གྱི་འབྲས་བུ་ལ་མངོན་པར་དད་ཅིང་གུས་པའི་འདུན་
པས་ཏིང་ངེ་འཛིན་ལ་སྦྱོར་བས་སེམས་ལས་སུ་རུང་བ་ཐོབ་པ་འདུན་པའི་རྫུ་འཕྲུལ་གྱི་རྐང་པ། རྒྱུན་དུ་སྦྱོར་བའི་བརྩོན་འགྲུས་ཀྱི་སེམས་ལས་སུ་རུང་བ་ཐོབ་པ་བརྩོན་འགྲུས་ཀྱི་རྫུ་འཕྲུལ་ཀྱི་
རྐང་པ། སྔོན་དུ་ཏིང་ངེ་འཛིན་ལ་སེམས་པའི་བག་ཆགས་དང་ལྡན་པས་སེམས་ལས་སུ་རུང་བ་ཐོབ་པ་སེམས་ཀྱི་རྫུ་འཕྲུལ་གྱི་རྐང་པ། དགེ་བའི་བཤེས་གཉེན་ལས་ཐོབ་པའི་དམིགས་
པ་རྣམས་བསམ་བྱུང་གི་ཤེས་རབ་ཀྱིས་རྣམ་པར་འབྱེད་པ་ལ་བསླབ་པས་སེམས་ལས་སུ་རུང་བ་ཐོབ་པར་སྤྱོད་པའི་རྫུ་འཕྲུལ་གྱི་རྐང་པ་སྟེ་བཞིའོ། །དེ་ལྟ་བུའི་ཚོགས་ལམ་ཆེན་པོ་མཐར་
ཕྱིན་ནས་ཆོས་རྒྱུན་གྱི་ཏིང་ངེ་འཛིན་ཐོབ། སངས་རྒྱས་སྤྲུལ་པའི་སྐུའི་ཞལ་མཐོང་ཞིང་གདམས་ངག་ཉན་པ་སོགས་ལ་དབང་བ་ཡིན་ནོ། །གཉིས་པ་སྦྱོར་ལམ་ལའང་གསུམ་ལས། དང༌

པོ་མཚན་ཉིད་ནི། ཚོགས་ལམ་ནས་བྱུང་བའི་བདག་མེད་དོན་སྤྱིའི་ཚུལ་གྱིས་རྟོགས་པ་དེ་སྦྱོར་ལམ་གྱི་མཚན་ཉིད། གཉིས་པ་སྒྲ་དོན་ནི། པྲ་ཡོ་ག་མཱརྒ་ཞེས་པའི་སྒྲ་ལས་དྲངས་ན། མཐོང་
ལམ་ཆོས་ཀྱི་དབྱིངས་དོན་དམ་པ་མངོན་སུམ་དུ་མཐོང་བ་ལ་སྦྱོར་བར་བྱེད་པས་ན་སྦྱོར་ལམ་སྟེ། ངེས་འབྱེད་ཀྱི་ཡན་ལག་དང་། ངེས་འབྱེད་ཆ་མཐུན་རྣམས་དོན་གཅིག་གོ །གསུམ་པ་
དབྱེ་ན་ཆུང་འབྲིང་ཆེ་གསུམ་ལས། དང་པོ་ནི། དྲོད་དང་རྩེ་མོ་གཉིས་ཏེ། མཐོང་ལམ་སྐྱེ་བའི་དུས་མ་ངེས་པའོ། །གཉིས་པ་ནི། བཟོད་པ་སྟེ་ཚེ་ཕྱི་མ་ལ་མཐོང་ལམ་སྐྱེ་བར་ངེས་པའོ། །
གསུམ་པ་ནི། ཆོས་མཆོག་ཆེན་པོ་སྟེ་ཚེ་དེ་ཉིད་ལ་མཐོང་ལམ་སྐྱེ་བར་ངེས་པའོ། །དེ་ཡང་མཐོང་ལམ་རྣམ་པར་མི་རྟོག་པའི་ཡེ་ཤེས་ཀྱི་སྔ་ལྟས་སུ་གྱུར་བས་དྲོད། དགེ་བའི་རྩ་བ་གཡོ་བ་
རྣམས་ཀྱི་རྩེ་མོར་གྱུར་པས་རྩེ་མོ། སྟོང་པ་ཉིད་ལ་མི་སྐྲག་པས་བཟོད་པ། འཇིག་རྟེན་པའི་ཆོས་ཀྱི་ནང་ནས་མཆོག་ཏུ་གྱུར་པས་ཆོས་མཆོག་སྟེ། དེ་སོ་སོར་དྲོད་སྣང་བ་ཐོབ་པའི་ཏིང་ངེ་འཛིན།

༄༅། །རྩེ་མོ་སྣང་བ་མཆེད་པའི་ཏིང་ངེ་འཛིན། བཟོད་པ་དེ་ཁོ་ན་ཉིད་ལ་ཕྱོགས་གཅིག་ཞུགས་པའི་ཏིང་ངེ་འཛིན། ཆོས་མཆོག་དེ་མ་ཐག་པའི་ཏིང་ངེ་འཛིན་ཞེས་ཀྱང་བྱ་ཞིང་། ནང་གསེས་
སུ་ཆུང་འབྲིང་ཆེ་གསུམ་གྱི་དབྱེ་བས་ངེས་འབྱེད་ཆ་མཐུན་བཅུ་གཉིས་སུ་བཞེད་པ་དང་། གཞན་ཡང་གཟུང་བ་རང་བཞིན་མེད་པར་རྟོགས་པ་དྲོད་དང་རྩེ་མོ། འཛིན་པ་རང་བཞིན་མེད་།
པར་རྟོགས་པ་བཟོད་པ་དང་ཆོས་མཆོག་ཞེས་ཀྱང་གསུངས་སོ། །བསྒོམ་ཚུལ་ནི། དྲོད་རྩེ་གཉིས་སུ་དབང་པོ་ལྔ་དང་། བཟོད་ཆོས་གཉིས་སུ་སྟོབས་ལྔ་བསྒོམ་སྟེ། དེའང་བདེན་
པ་བཞིའི་མི་རྟག་པ་ལ་སོགས་པའམ། ཆོས་ཐམས་ཅད་བདེན་པ་གཉིས་སུ་ཤེས་པའི་དོན་ལ་དམིགས་ཏེ། དད་པའི་དབང་པོས་བདེན་པ་རྣམས་ལ་ཡིད་ཆེས་པ་དང་། བརྩོན་འགྲུས་ཀྱིས་བདེན་པ་
རྟོགས་པའི་ཕྱིར་དུ་སྤྲོ་བ་དང་། དྲན་པས་དམིགས་པ་མི་བརྗེད་པ་དང་། ཏིང་ངེ་འཛིན་གྱིས་དམིགས་པ་ལ་སེམས་རྩེ་གཅིག་ཏུ་སྦྱོར་བ་དང། ཤེས་རབ་ཀྱིས་བདེན་པ་རྣམས་ཀྱི་རང་བཞིན་

ཤེས་པའི་ཚུལ་གྱིས་བསྒོམས་པས་བདེན་པ་མངོན་པར་རྟོགས་པ་ལ་དབང་བར་བྱེད་པས་ན་དབང་བོ་ཞེས་བྱའོ། །སྟོབས་ལྔ་ནི། དད་པའི་དབང་པོ་སོགས་ཀྱི་རྒྱུན་གོམས་པས། རང་རང་
གི་མི་མཐུན་པའི་ཕྱོགས། མ་དད། ལེ་ལོ། བརྗེད་ངེས། རྣམ་གཡེང་། ཤེས་བཞིན་མ་ཡིན་པ་རྣམས་ཀྱིས་ཅུང་ཟད་ཙམ་ཡང་བར་དུ་གཅོད་པར་མི་ནུས་པའི་ཕྱིར་དད་པའི་སྟོབས་སོགས་
ལྔ་སྟེ། བསྒོམ་ཚུལ་ནི་སྔ་མ་དང་འདྲའོ། །འདི་དག་གི་ཡོན་ཏན་ཀྱང་། རྩེ་མོ་ཐོབ་པས་དགེ་བའི་རྩ་བ་རྒྱུན་མི་འཆད། བཟོད་པ་ཐོབ་ནས་ངན་སོང་ཡང་མི་ལྟུང་། ཞེས་སོགས་དང་།
ཚོགས་ལམ་ཆེན་པོ་ལས་ཁྱད་པར་དུ་འཕགས་པའི་ཚུལ་ནི་མཐོང་ལམ་ལ་ཉེ་བ་དང་། ཡེ་ཤེས་ཀྱི་དྲོད་བརྟན་པར་གྱུར་པ་སོགས་ཀྱིས་ཕྱེ་བ་ཡིན་ནོ། །གསུམ་པ་མཐོང་ལམ་ལའང་གསུམ་ལས།
དང་པོ་མཚན་ཉིད་ནི། བདག་མེད་མངོན་སུམ་གསར་དུ་རྟོགས་པའི་མཁྱེན་པ་དེ་མཐོང་ལམ་གྱི་མཚན་ཉིད། གཉིས་པ་སྒྲ་དོན་ནི། དར་ན་མཱརྒ་ཞེས་པའི་སྒྲ་ལས་དྲངས་ན། སྔར་མ་

༄༅། །མཐོང་བའི་ཆོས་ཀྱི་དབྱིངས་དང་པོར་མཐོང་བས་ན་མཐོང་བ་དང་། ཐར་པའི་འཇུག་ངོགས་ཡིན་པས་ན་ལམ་སྟེ། བདེན་པ་མངོན་པར་རྟོགས་པ་དང་། ངེས་འབྱེད་རྣམས་
དོན་གཅིག་གོ །གསུམ་པ་དབྱེ་ན། ངོ་བོའི་སྒོ་ནས་སྐད་ཅིག་མ་བཅུ་དྲུག་ཏུ་ཡོད་དེ། བདེན་པ་བཞི་སོ་སོར་ཆོས་བཟོད། ཆོས་ཤེས། རྗེས་བཟོད། རྗེས་ཤེས་ཏེ་བཞི་བཞིར་དབྱེ་
བས་སོ། །དེ་ལ་ཆོས་ཤེས་པའི་བཟོད་པ་ནི་ལམ་རྣམས་ལ་དམིགས་ནས་སོ་སོའི་མཐོང་སྤངས་ཀྱི་སྒྲིབ་པ་སྤངས་པའོ། །ཆོས་ཤེས་པ་ནི་སྒྲིབ་པ་སྤངས་ནས་ཀྱང་རྣམ་པར་གྲོལ་བ་ཉམས་སུ་
མྱོང་བའོ། །རྗེས་སུ་ཤེས་པའི་བཟོད་པ་ནི། སྐད་ཅིག་མ་དང་པོ་གཉིས་པོ་འཕགས་པའི་ཆོས་རྣམས་ཀྱི་རྒྱུར་རྟོགས་པའོ། །རྗེས་སུ་ཤེས་པ་ནི། དེ་ཉིད་རང་རིག་པའི་ཚུལ་གྱིས་ངེས་པར་
འཛིན་ཅིང་མྱོང་བར་བྱེད་པའོ། །འདི་དག་ཉན་ཐོས་བྱེ་སྨྲ་བས་སྐད་ཅིག་བཅུ་དྲུག་ཏུ་སྐྱེ་བར་འདོད་པ་སོགས་དང་། ཐེག་ཆེན་ཐུན་མོང་བ་འགའ་ཞིག་ཀྱང་བཅུ་དྲུག་ནས་གཅིག་གི་བར་ཅི་

རིགས་སུ་སྐྱེ་བར་འདོད་ལ། ཐེག་ཆེན་ཐུན་མོང་མ་ཡིན་པ་ལྟར་ན། མདོ་ལས། མི་སྐྱེ་བའི་ཆོས་ལ་བཟོད་པ་ཐོབ་པ། ཞེས་གསུངས་པས་དོན་དམ་པར་མཐོང་ལམ་སྐྱེ་བར་མི་བཞེད་ཅིང་། 
ཀུན་རྫོབ་ཏུ་རྟེན་ཅིང་འབྲེལ་བར་འབྱུང་བ་ཙམ་ལ་དགོངས་ནས་མཐོང་ལམ་སྐྱེ་བའི་རྣམ་གཞག་བྱེད་དོ། །སྤང་བྱའི་ངོས་ནས་དབྱེ་ན། ཉོན་སྒྲིབ་ཀུན་བརྟག་དང་། ཤེས་སྒྲིབ་གཟུང་འཛིན་
རགས་པ་རྣམས་མཐོང་སྤངས་ཏེ། དེ་རྣམས་སྦྱོང་བའི་གཉེན་པོ་ཆོས་བཟོད་བཞི་ནི་བར་ཆད་མེད་པའི་ལམ། ཆོས་ཤེས་བཞི་ནི་རྟེན་གཉེན་པོ་རྣམ་པར་གྲོལ་བའི་ལམ། རྗེས་བཟོད་བཞི་དང་
རྗེས་ཤེས་བཞི་ནི་ཐག་པ་སྲིངས་པའི་གཉེན་པོ་ཁྱད་པར་ཅན་གྱི་ལམ་སྟེ་རྩ་འདོན་གྱི་ཚུལ་དུ་སྤོང་བར་བྱེད་པའོ། །རྟེན་གྱི་ངོས་ནས་དབྱེ་ན། མཐོང་བའི་ལམ་བྱང་ཆུབ་ཟག་པ་མེད་པའི་ཡན་
ལག་ཏུ་གྱུར་པས་ན་བྱང་ཆུབ་ཀྱི་ཡན་ལག་བདུན་ཅེས་བྱ་སྟེ། ཆོས་རབ་ཏུ་རྣམ་པར་འབྱེད་པ་ནི་གཙོ་བོ་ཡང་ཡིན་ལ་ཡན་ལག་ཀྱང་ཡིན་ནོ། །གཞན་དྲུག་པོ་ནི། དེའི་གྲོགས་སུ་གྱུར་པ་

༄༅། །ནི་ཡན་ལག་བདུན་ཅེས་བྱའོ། །དེ་ལ་དྲན་པ་ནི་དམིགས་པ་མ་བརྗེད་པ་སྟེ་ཤེས་རབ་ཀྱི་གནས་སོ། །ཆོས་རབ་ཏུ་རྣམ་པར་འབྱེད་པ་ནི་ཐེག་པ་ཆེན་པོའི་བདེན་པ་བཞི་ལ་དམིགས་།
པའི་ཆོས་བཟོད་ཆོས་ཤེས་རྗེས་བཟོད་རྗེས་ཤེས་འཁོར་དང་བཅས་པའི་མཚན་ཉིད་སོ་སོར་འབྱེད་པའི་ཤེས་རབ་གང་ཡིན་པ་སྟེ་རང་བཞིན་གྱི་ཡན་ལག་གོ །བརྩོན་འགྲུས་ནི་དེའི་རང་བཞིན་ལ་
སྤྲོ་བས་ཞུགས་པ་ལ་བརྟེན་ནས་སོ་སོ་སྐྱེ་བོའི་གནས་ནས་ངེས་པར་འབྱུང་ཞིང་། དེ་ལས་འདའ་བར་བྱེད་པའི་ཕྱིར་ངེས་པར་འབྱུང་བའི་ཡན་ལག་གོ །དགའ་བ་ནི། ས་དང་པོ་མཐོང་བའི་
དགའ་བ་དེས་ལུས་དང་སེམས་ལ་ཕན་འདོགས་ཤིང་ཚིམ་པར་བྱེད་པ་སྟེ་ཕན་འདོགས་པའི་ཡན་ལག་གོ །ཤིན་ཏུ་སྦྱངས་པ་ནི། ལུས་སེམས་ལས་སུ་རུང་བ་སྟེ་གང་འདོད་དུ་བཀོལ་དུ་བཏུབ་
པས་ཉོན་མོངས་པ་མེད་པའི་གཞིའོ། །ཏིང་ངེ་འཛིན་ནི། དམིགས་པ་ལ་སེམས་རྩེ་གཅིག་པ་ལས་གཞན་དུ་མ་གྱུར་པའི་ཕྱིར་ཉོན་མོངས་པ་མེད་པའི་གནས་སོ། །བཏང་སྙོམས་ནི། སེམས་

དང་སེམས་བྱུང་གི་རྙོགས་མ་བྱིངས་རྒོད་ཀྱི་སྐྱོན་དང་བཅས་པ་རང་སར་ཞི་བ་སྟེ། ཉོན་མོངས་པ་མེད་པའི་ངོ་བོ་ཉིད་དོ། །དེ་ལྟར་འདི་གསུམ་ལ་ཉོན་མོངས་པ་མེད་པའི་ཡན་ལག་ཅེས་བྱའོ། ། །
སའི་དབང་དུ་བྱས་ན། འཇིག་རྟེན་ལས་འདས་པའི་ཡེ་ཤེས་ཐོག་མར་བྱས་པ་དེའི་ཚེ་རང་གི་ངོ་སྐལ་གྱི་སྤང་བྱ་སྤོང་བ་དང་། བདག་མེད་གཉིས་མངོན་སུམ་དུ་རྟོགས་པས་བྱང་ཆུབ་ལ་ཉེ་བ་དང་། །
གཞན་དོན་ལ་འགྲུབ་པར་མཐོང་བའི་རབ་ཏུ་དགའ་བ་རྒྱ་ཆེན་པོ་སྔོན་ཆད་མ་མྱོང་བ་ཐོབ་པས་ས་དང་པོ་རབ་ཏུ་དགའ་བ་སྟེ། ཡོན་ཏན་བརྒྱ་ཕྲག་བཅུ་གཉིས་ལ་དབང་འབྱོར་བ་ཡིན་ནོ། །དེ་ལ་
ཡོན་ཏན་བརྒྱ་ཕྲག་བཅུ་གཉིས་ནི། དུས་སྐད་ཅིག་མ་གཅིག་ལའང་སངས་རྒྱས་བརྒྱའི་ཞལ་བལྟ་བ་དང་། སངས་རྒྱས་བརྒྱས་བྱིན་གྱིས་བརླབས་པར་ཤེས་པ་དང་། སྤྲུལ་པ་བརྒྱ་འགྱེད་
པ་དང། ལུས་བསྐལ་པ་བརྒྱར་སྟོན་པ་དང་། སྔོན་དང་ཕྱི་མའི་གནས་བརྒྱ་ལ་ཡེ་ཤེས་ཀྱི་གཟིགས་པ་འཇུག་པ་དང་། ཏིང་ངེ་འཛིན་བརྒྱ་ལ་སྙོམས་པར་འཇུག་ཅིང་ལྡང་བ་དང་། སེམས་

༄༅། །ཅན་བརྒྱ་སྨིན་པར་བྱེད་པ་དང་། ཞིང་ཁམས་བརྒྱ་གཡོ་བར་བྱེད་པ་དང་། ཞིང་ཁམས་བརྒྱ་འོད་ཀྱིས་གསལ་བར་བྱེད་པ་དང་། ཆོས་ཀྱི་སྒོ་བརྒྱ་འབྱེད་པ་དང་
རང་གི་ལུས་བརྒྱར་སྟོན་པ་དང་། ལུས་རེ་རེ་ལའང་འཁོར་ཕུན་སུམ་ཚོགས་པ་བརྒྱ་བརྒྱས་བསྐོར་བ་སྟོན་པ་རྣམས་སོ། །བཞི་པ་སྒོམ་ལམ་ལའང་གསུམ་སྟེ། དང་པོ་མཚན་ཉིད་ནི། བདག་མེད་མངོན་།
སུམ་རྟོགས་ཟིན་རྒྱུན་ལྡན་དུ་གོམས་པར་བྱེད་པའི་མཁྱེན་པ་དེ་སྒོམ་ལམ་གྱི་མཚན་ཉིད། གཉིས་པ་སྒྲ་དོན་ནི། བྷ་ཝན་མཱརྒ་ཞེས་པའི་སྒྲ་ལས་དྲངས་ན། མཐོང་བའི་དོན་སྒོམ་པར་བྱེད་
པས་བསྒོམ་ལམ། གསུམ་པ་དབྱེ་ན། སྤང་བྱའི་ངོས་ནས། ཉོན་སྒྲིབ་ལྷན་སྐྱེས་དང་། ཤེས་སྒྲིབ་གཟུང་འཛིན་གྱི་རྟོག་པ་ཕྲ་བ་རྣམས་ནི་བསྒོམ་སྤངས་ཏེ། དེའི་གཉེན་པོར་བསྒོམ་ལམ་
ཆུང་འབྲིང་ཆེ་གསུམ་དང་། དེ་རེ་རེ་ལའང་ཆུང་ངུའི་ཆུང་དུ་སོགས་དབྱེ་བས་དགུ་སྟེ་ས་གཉིས་པ་ནས་བཅུ་པའི་བར་རོ། །དེ་དག་གི་འཁོར་དུ་གཏོགས་པའི་དགེ་བ་ནི། འཕགས་པ་རྣམས་

ཀྱིས་བགྲོད་པར་བྱ་བའི་འཇུག་ངོགས་སུ་གྱུར་པའི་ལམ་ལ་འཕགས་པའི་ལམ་ཡན་ལག་བརྒྱད་ཅེས་བྱ་སྟེ། དེ་ལ་ཡང་དག་པའི་ལྟ་བ་ནི། ས་གཉིས་པ་ཡན་ཆད་ཀྱི་ཟག་པ་མེད་པའི་ཤེས་
རབ་སྟེ། དེས་ཆོས་ཀྱི་དབྱིངས་ལ་རྣམ་པར་མི་རྟོག་པའི་ཡེ་ཤེས་ཀྱིས་འདི་ལྟར་མཐོང་ངོ་སྙམ་དུ་དམིགས་ཤིང་དཔྱོད་པས་ན་ཡོངས་སུ་དཔྱོད་པའི་ཡན་ལག་གོ །ཡང་དག་པའི་རྟོག་པ་ནི། 
ཆོས་རྣམས་ཀྱི་རང་དང་སྤྱིའི་མཚན་ཉིད་མ་ནོར་བ་བརྟགས་པ་སྟེ་གཞན་གོ་བར་བྱེད་པའི་ཡན་ལག་གོ །ཡང་དག་པའི་ངག་ནི། རང་གིས་ཇི་ལྟར་རྟོགས་པ་དེ་བཞིན་དུ་གཞན་ལ་འཆད་པར་
བྱེད་པས་ཇི་ལྟར་དྲིས་པ་དེ་བཞིན་དུ་ལུང་སྟོན་པས་ན་ལྟ་བ་རྣམ་པར་དག་པ་དང་། ཡང་དག་པའི་ལས་ཀྱི་མཐའ་ནི། སྲོག་གཅོད་ལ་སོགས་པའི་མི་དགེ་བ་ཅུང་ཟད་ཀྱང་མི་བྱེད་པས་སྤྱོད་
པ་ཕུན་སུམ་ཚོགས་པའི་ཕྱིར་ཚུལ་ཁྲིམས་རྣམ་པར་དག་པ་དང་། ཡང་དག་པའི་འཚོ་བ་ནི། ལོག་འཚོ་སྤངས་ཏེ་དེ་བཞིན་གཤེགས་པས་ཇི་ལྟར་གནང་བ་བཞིན་དུ་ལོངས་སྤྱོད་པས་འཚོ་བ་

༄༅། །རྣམ་དག་ཏུ་ཡིད་ཆེས་པས་ན། འདི་གསུམ་ནི་གཞན་ཡིད་ཆེས་པར་བྱེད་པའི་ཡན་ལག་གོ །ཡང་དག་པའི་རྩོལ་བ་ནི་བསྒོམ་ལམ་གྱིས་སྤང་བར་བྱ་བའི་ཉོན་མོངས་པ་རྣམས་
སྦོང་བའི་ཆེད་དུ་བརྩོན་འགྲུས་རྩོམ་པ། ཡང་དག་པའི་དྲན་པ་ནི། ཉེ་བའི་ཉོན་མོངས་པ་བྱིངས་རྒོད་ཀྱི་གཉེན་པོའི་དམིགས་པ་མ་བརྗེད་པ། ཡང་དག་པའི་ཏིང་ངེ་འཛིན་ནི། བསམ་།
གཏན་བཞི་པའི་ས་ལ་བརྟེན་ནས་མངོན་པར་ཤེས་པ་ལ་སོགས་པའི་ཡོན་ཏན་རྒྱ་ཆེར་བསྒྲུབ་པ་སྟེ། འདི་གསུམ་ནི་མི་མཐུན་པའི་ཕྱོགས་ཀྱི་གཉེན་པོའི་ཡན་ལག་གོ །ཡོན་ཏན་གྱི་ཁྱད་པར་ནི། 
ས་དང་པོའི་ཡོན་ཏན་བརྒྱ་ཕྲག་བཅུ་གཉིས་གཞིར་བཞག་པའི་སྟེང་དུས་གཉིས་པ་ལ་ཡོན་ཏན་དེ་དག་སྟོང་དུ་འགྱུར་བས་མཚོན་རིམ་བཞིན་དུ་གོང་ནས་གོང་དུ་འཕེལ་བའི་ཚུལ་ཤེས་པར་བྱའོ། །
ལྔ་པ་མི་སློབ་པའི་ལམ་ལའང་གསུམ་ལས། དང་པོ་མཚན་ཉིད་ནི། རང་གི་རྟོགས་པ་མཐར་ཐུག་པ་དེ་མི་སློབ་པའི་ལམ་གྱི་མཚན་ཉིད། གཉིས་པ་སྒྲ་དོན་ནི། ནིཥྛ་མཱརྒ་ཞེས་པའི་སྒྲ་ལས་

དྲངས་ན། སྤང་བྱ་སྤོང་བ་དང་། ཤེས་བྱ་ཤེས་པ་མཐར་ཕྱིན་པར་བྱེད་པས་ན་མཐར་ཕྱིན་པའམ། མི་སློབ་པའི་ལམ་མོ། །གསུམ་པ་དབྱེ་ན། གནས་སྐབས་ཀྱི་མི་སློབ་པའི་ལམ་དང་། །
མཐར་ཐུག་གི་མི་སློབ་པའི་ལམ་གཉིས་ལས། དང་པོ་ནི། ཉན་རང་གཉིས་ཀྱི་མི་སློབ་པའི་ས་སྟེ། དེ་ནི་གོང་དུ་འགྲོ་བ་དང་བཅས་པའི་ཕྱིར་ལམ་མཚན་ཉིད་པ་དང་འབྲས་བུ་བཏགས་པ་བ་
ཡིན་ནོ། །གཉིས་པ་ནི། ཐེག་པ་ཆེན་པོའི་མི་སློབ་པའི་ས་སྟེ། དེ་ལས་གོང་དུ་སྤངས་རྟོགས་ཀྱི་ཁྱད་པར་གཞན་ཐོབ་ཏུ་མེད་པའི་ཕྱིར་ལམ་བཏགས་པ་བ་དང་། འབྲས་བུ་མཚན་ཉིད་པ་
ཡིན་ནོ། །དེའི་ངོ་བོ་ནི་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་ཉོན་མོངས་པ་བག་ཆགས་དང་བཅས་པ་གཏན་ནས་སྤངས་ཤིང་། ཟད་པ་དང་མི་སྐྱེ་བ་ཤེས་པའི་ཡེ་ཤེས་མཐར་ཐུག་པ་ཐོབ་
པ་སྟེ། རྣམ་པ་ཐམས་ཅད་མཁྱེན་པ་ཉིད་དོ། །དེ་ལྟ་བུའི་ལམ་ལྔ་ལས། ཚོགས་སྦྱོར་དུ་གཙོ་བོར་མིང་ལ་འཇུག མཐོང་ལམ་དུ་དོན་ལ་འཇུག བསྒོམ་ལམ་དུ་དོན་གོམས་པ་ལ་འཇུག་

༄༅། །མི་སློབ་པའི་ལམ་དུ་དོན་མཐར་ཕྱིན་པ་ལ་འཇུག་གོ །གཉིས་པ་ས་བཅུའི་རྣམ་པར་བཞག་པ་ལའང་གསུམ་ལས། དང་པོ་མཚན་ཉིད་ནི། རྟོགས་པའི་ཡོན་ཏན་གྱི་རྟེན་དུ་གྱུར་།
པ་སའི་མཚན་ཉིད། སྒྲ་དོན་ནི། བྷཱུ་མི་ཞེས་པའི་སྒྲ་ལས་དྲངས་ན། གོང་མའི་ཡོན་ཏན་ཐོབ་པའི་རྟེན་དུ་འགྱུར་ཞིང། ས་དེ་ཉིད་ཡོན་ཏན་གྱི་གཞི་ཡིན་པས་ན་ས་ཞེས་བྱའོ། །གསུམ་པ་
དབྱེ་ན། སྤྱིར་ཐེག་པ་ཆེ་ཆུང་གི་དབྱེ་བ་དང་། ཐེག་ཆེན་ལའང་སོ་སོ་སྐྱེ་བོ་དང་། འཕགས་པའི་ས་གཉིས་ལས་འདིར་སྐབས་སུ་བབས་པ་ཐེག་ཆེན་འཕགས་པའི་ས་ལ། སློབ་པའི་ས་
དང་མི་སློབ་པའི་ས་གཉིས། དང་པོ་ནི། རབ་ཏུ་དགའ་བ་ལ་སོགས་པ་བཅུ་སྟེ། དེ་དག་གི་མཚན་ཉིད་དང་སྒྲ་དོན་ཟུང་དུ་འབྲེལ་བར་བཤད་ན། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་
ནས་སེར་སྣའི་རྒྱུ་འབྲས་སྤོང་བ་ས་དང་པོའི་མཚན་ཉིད། དེའི་ཚེ་སྔོན་མ་མཐོང་བའི་ཆོས་ཉིད་མཐོང་བས་བྱང་ཆུབ་ཏུ་ཉེ་བ་དང་། སེམས་ཅན་གྱི་དོན་རྒྱ་ཆེན་པོ་འགྲུབ་པར་མཐོང་བས་རབ་

ཏུ་དགའ་བ་ཁྱད་པར་ཅན་སྐྱེ་བའི་ཕྱིར་རབ་ཏུ་དགའ་བ་ཞེས་བྱའོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་ནས་འཆལ་ཚུལ་གྱི་རྒྱུ་འབྲས་སྦྱོང་བ་ས་གཉིས་པའི་མཚན་ཉིད། དེའི་
ཚེ་རྨི་ལམ་ཙམ་དུའང་འཆལ་བའི་ཚུལ་ཁྲིམས་ཀྱི་དྲི་མ་མེད་པས་དྲི་མ་མེད་པ་ཞེས་བྱའོ། །བཟོད་པའི་ཕར་ཕྱིན་ཡོངས་སུ་རྫོགས་ནས་ཁོང་ཁྲོའི་རྒྱུ་འབྲས་སྤོང་བ་ས་གསུམ་པའི་མཚན་ཉིད། དེའི་ཚེ་
འཇིག་རྟེན་ལས་འདས་པའི་ཡེ་ཤེས་ཀྱི་སྣང་བ་ཚད་མེད་པས་ན་འོད་བྱེད་པ་ཞེས་བྱའོ། །བརྩོན་འགྲུས་ཀྱི་ཕར་ཕྱིན་ཡོངས་སུ་རྫོགས་ནས་ལེ་ལོའི་རྒྱུ་འབྲས་སྤོང་བ་ས་བཞི་པའི་མཚན་ཉིད། དེའི་ཚེ་
ཉོན་མོངས་པའི་བུད་ཤིང་མ་ལུས་པ་བསྲེག་ནུས་པའི་བྱང་ཆུབ་ཕྱོགས་ཀྱི་ཆོས་ཀྱི་འོད་ཤིན་ཏུ་འཕྲོ་བས་ན་འོད་འཕྲོ་བ་ཞེས་བྱའོ། །བསམ་གཏན་གྱི་ཕར་ཕྱིན་ཡོངས་སུ་རྫོགས་ནས་རྣམ་པར་གཡེང་
བའི་རྒྱུ་འབྲས་སྦྱོང་བ་ནི་ས་ལྔ་པའི་མཚན་ཉིད། དེའི་ཚེ་སེམས་ཅན་གྱི་དོན་ཀྱང་རྒྱུན་མི་འཆད་ཅིང་། རང་གི་ངོ་བོ་རྣམ་པར་མི་རྟོག་པའི་ཡེ་ཤེས་ལས་ཀྱང་ཉམས་པ་མེད་པ་སྟེ། འདི་གཉིས་ཟུང་

༄༅། །འབྲེལ་དུ་སྤྱོད་པ་དེ་ཤིན་ཏུ་དཀའ་བའི་ཕྱིར་སྦྱངས་དཀའ་བ་ཞེས་བྱའོ། །ཤེས་རབ་ཀྱི་ཕར་ཕྱིན་ཡོངས་སུ་རྫོགས་ནས་ཤེས་འཆལ་གྱི་རྒྱུ་འབྲས་སྤོང་བ་ནི་ས་དྲུག་པའི་མཚན་ཉིད། །
་དེའི་ཚེ་སོ་སོར་རྟོག་པའི་ཤེས་རབ་ཀྱིས་འཁོར་འདས་ཀྱི་ཆོས་ཐམས་ཅད་མངོན་སུམ་དུ་མཐོང་བས་མངོན་དུ་གྱུར་པ་ཞེས་བྱའོ། །ཐབས་ཀྱི་ཕར་ཕྱིན་ཡོངས་སུ་རྫོགས་ནས་ཐབས་ལ་མི་མཁས་པའི་
རྒྱུ་འབྲས་སྦྱོང་བ་ནི་ས་བདུན་པའི་མཚན་ཉིད། དེའི་ཚེ་བགྲོད་པ་གཅིག་པའི་ལམ་ས་བརྒྱད་པ་དང་འདབས་འབྲེལ་བས་ཉེ་ཞིང་འཁོར་འདས་ཀྱི་མཐའ་ལས་རིང་དུ་སོང་བས་ན་རིང་དུ་སོང་བ་ཞེས་
བྱའོ། །སྟོབས་ཀྱི་ཕར་ཕྱིན་རྫོགས་ནས་སྟོབས་ལ་སྒྲིབ་པའི་རྒྱུ་འབྲས་སྦྱོང་བ་ནི་ས་བརྒྱད་པའི་མཚན་ཉིད། དེའི་ཚེ་མཉམ་རྗེས་ཀུན་ཏུ་རྣམ་པར་མི་རྟོག་པའི་ཡེ་ཤེས་མཚན་མའི་ཆོས་ལས་འདས་
ཤིང་རྩོལ་བས་མི་བསྐྱོད་པའི་ཕྱིར་མི་གཡོ་བ་ཞེས་བྱའོ། །སྨོན་ལམ་གྱི་ཕར་ཕྱིན་༼འདི་ལ་ལར་ས་བརྒྱད་པ་སྨོན་ལམ་དང་། དགུ་བ་སྟོབས་ཀྱི་ཕ་རོལ་ཏུ་ཕྱིན་བས་རྫོགས་པར་བཤད་བའང་ཡོད། མཆན ༽རྫོགས་ནས་སྨོན་པའི་དོན་མི་འགྲུབ་།

པའི་རྒྱུ་འབྲས་སྦྱོང་བ་ནི་ས་དགུ་བའི་མཚན་ཉིད། དེའི་ཚེ་སོ་སོ་ཡང་དག་པར་རིག་པ་བཞི་ལ་དབང་འབྱོར་བའི་བློ་གྲོས་ཕུན་སུམ་ཚོགས་པ་དང་ལྡན་པའི་ཕྱིར་ན་ལེགས་པའི་བློ་གྲོས་ཞེས་
བྱའོ། །ཡེ་ཤེས་ཀྱི་ཕར་ཕྱིན་ཡོངས་སུ་རྫོགས་ནས་ཤེས་བྱའི་སྒྲིབ་པའི་རྒྱུ་འབྲས་སྤོང་བ་ནི་ས་བཅུ་པའི་མཚན་ཉིད། དེའི་ཚེ་ཏིང་ངེ་འཛིན་དང་གཟུངས་ཀྱི་སྤྲིན་ལས་འཇིག་རྟེན་གྱི་ཁམས་མཐའ་ཡས་
པར་གདུལ་བྱ་སོ་སོའི་སྐལ་པ་དང་འཚམས་པར་ཆོས་ཀྱི་ཆར་འབེབས་ནུས་པའི་ཕྱིར་ཆོས་ཀྱི་སྤྲིན་ཅེས་བྱའོ། །དེ་ལའང་ནང་གསེས་སུ་ས་དང་པོ་ནས་བདུན་པའི་བར་ལ་མ་དག་ས་བདུན་ཅེས་བྱ་སྟེ།
མཉམ་རྗེས་ཐ་དད་དུ་འཛིན་པའི་དྲི་མ་དང་བཅས་པའི་ཕྱིར། ས་བརྒྱད་པ་ནས་བཅུ་པའི་བར་ལ་དག་པ་ས་གསུམ་ཞེས་བྱ་སྟེ། ཐ་དད་དུ་འཛིན་པའི་དྲི་མ་ལས་འདས་པའི་ཕྱིར་རོ། །དེ་ལྟ་བུའི་ལམ་
དང་ས་དེ་དག་ཀྱང་། དོན་དམ་སེམས་བསྐྱེད་ལ་བརྟེན་ནས་ཤེས་རབ་སྟོང་པ་ཉིད་བསྒོམས་པས་ཉེར་ལེན་གྱི་རྒྱུ་དང་། ཐབས་སྙིང་རྗེ་ཆེན་པོས་ལྷན་ཅིག་བྱེད་རྐྱེན་བྱས་ནས་ལམ་ལྔ་འགྲུབ།

༄༅། །ཀུན་རྫོབ་སེམས་བསྐྱེད་ལ་བརྟེན་ནས་ཐབས་སྙིང་རྗེས་ཉེར་ལེན་གྱི་རྒྱུ་དང་། ཤེས་རབ་སྟོང་པ་ཉིད་ཀྱིས་ལྷན་ཅིག་བྱེད་པའི་རྐྱེན་བྱས་ནས་ས་བཅུ་ཐོབ་ལ། སངས་རྒྱས་པ་ན་ཡང་
ལམ་མཐར་ཐུག་པ་ཆོས་སྐུ་དང་། ས་མཐར་ཐུག་པ་གཟུགས་ཀྱི་སྐུ་ཡིན་ནོ། །གཉིས་པ་མི་སློབ་པའི་ས་ནི། སྤངས་པ་དང་ཡེ་ཤེས་ཕུན་སུམ་ཚོགས་པའི་རང་བཞིན་མཐར་ཕྱིན་པ་དེ་སངས་རྒྱས་ཀྱི་
སའི་མཚན་ཉིད། དེའི་མིང་ནི་བཅུ་གཅིག་པ་ཀུན་ཏུ་འོད་ཅེས་བྱའོ། །༼སྐུ་ལས་འོད་ཟེར་མང་པོ་བཀྱེ་བས་གདུལ་བྱ་རྣམས་སྨིན་བ་དང་། གསུང་དམ་པའི་ཆོས་འོད་དང་འདྲ་བས་མངོན་མཐོ་དང་ངེས་ལེགས་ཀྱི་ལམ་སྣང་བར་མཛད་པའི་སྟོན་པ་གཅིག་བུར་གྱུར་པའི་ཕྱིར་
ཀུན་ཏུ་འོད་ཅེས་བྱའོ། །མཆན། ༽ དབྱེ་ན་རྟེན་སྐུ་གསུམ། བརྟེན་པ་ཡེ་ཤེས་བཞི། ཡོན་ཏན་དང་ཕྲིན་ལས་ཀྱི་ཚོགས་བསམ་གྱིས་མི་ཁྱབ་པ་དང་བཅས་པ་ལ་དབང་འབྱོར་བ་སྟེ། དང་པོ་རྟེན་སྐུ་ལའང་དབྱེ་ན་
གཉིས་ཏེ། རང་དོན་མཐར་ཕྱིན་ཆོས་ཀྱི་སྐུ་དང་།གཞན་དོན་མཐར་ཕྱིན་གཟུགས་ཀྱི་སྐུའོ། །དང་པོ་ནི། དབྱིངས་རང་བཞིན་རྣམ་པར་དག་པའི་ཡེ་ཤེས་དང་། ལམ་གློ་བུར་གྱི་སྒྲིབ་གཉིས་དག་པའི་

ཡེ་ཤེས་གཉིས་དབྱེར་མེད་པར་རང་བཞིན་གྱིས་ཟུང་དུ་འཇུག་ཅིང་དྲི་མ་ཐམས་ཅད་དང་བྲལ་བའི་དག་པ་གཉིས་ལྡན་གྱི་ཡེ་ཤེས་ནམ་མཁའ་ལྟ་བུ་མངོན་དུ་གྱུར་པ་སྟེ་སངས་རྒྱས་འཕགས་པའི་ཐུགས་
རྒྱུད་ཀྱི་འགོག་ལམ་བདེན་པ་རྣམས་དང་དོན་གཅིག་གོ །གཉིས་པ་ལའང་གཉིས་ཏེ། ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུའོ། །དང་པོ་ནི། དེ་ལྟ་བུའི་ཆོས་ཀྱི་སྐུའི་ཡེ་ཤེས་ལས་མ་
གཡོས་བཞིན་དུ། གནས་ངེས་པ་འོག་མིན་ཆེན་པོ་སྟུག་པོ་བཀོད་པར། སྟོན་པ་ངེས་པ་མཚན་དང་དཔེ་བྱད་ཀྱི་དཔལ་དུ་འབར་བའི་ལོངས་སྤྱོད་རྫོགས་སྐུ་རྣམ་པར་སྣང་མཛད་ཆེན་པོས་འཁོར་ངེས་
པ་དག་པའི་གདུལ་བྱ་ས་བཅུའི་སེམས་དཔའ་འབའ་ཞིག་ལ། ཆོས་ངེས་པ་ཐེག་པ་ཆེན་པོའི་ཆོས་ཀྱི་འཁོར་ལོ། དུས་ངེས་པ་རྟག་པ་རྒྱུན་གྱི་འཁོར་ལོར་བསྐོར་བར་མཛད་པའི་ཕྱིར་ངེས་པ་ལྔ་དང་
ལྡན་པའོ། །གཉིས་པ་སྤྲུལ་པའི་སྐུ་ནི། ངོ་བོ་གོང་དུ་བཤད་མ་ཐག་པའི་ལོངས་སྐུའི་བདག་རྐྱེན་ལས་བྱུང་བ། དུས་རྒྱུན་མི་འཆད་པ་སྲིད་པ་ཇི་སྲིད་གནས་ཀྱི་བར་དུ། ཡུལ་ནམ་མཁའི་

༄༅། །མཐའ་དང་མཉམ་པའི་གདུལ་བྱ་གང་ན་གནས་པ་ན། ཚུལ་གང་ལ་གང་འཚམས་པའི་ཕན་བདེའི་མཛད་པ་བླ་ན་མེད་པས། ཕྲིན་ལས་སེམས་ཅན་གྱི་དོན་འབའ་ཞིག་ལྷུན་གྱིས་གྲུབ་པར་
མཛད་པ་སྟེ། དེ་ལའང་དབྱེ་ན། སྐྱེ་བ་སྤྲུལ་པའི་སྐུ་དགའ་ལྡན་ན་བཞུགས་པ་ལྟ་བུ། མཆོག་གི་སྤྲུལ་པའི་སྐུ་ཤཱཀྱ་ཐུབ་པ་ལྟ་བུ། བཟོའི་སྤྲུལ་པའི་སྐུ་དྲི་ཟའི་རྒྱལ་པོར་རབ་དགའ་འདུལ་བའི་
དོན་དུ་བི་ཝང་ལེན་པ་སོགས་དུ་མ་སྟེ། མདོར་ན་ཆོས་ཀྱི་སྐུ་རྣམ་པར་མི་རྟོག་པ་ནམ་མཁའ་ལྟ་བུའི་ངང་ནས། ལོངས་སྤྱོད་རྫོགས་པའི་སྐུ་ཟླ་བ་ལྟ་བུ་ལས། སྤྲུལ་པའི་སྐུ་ཆུ་ཟླ་ལྟར་ཅིར་
ཡང་འཆར་བས་གདུལ་བྱའི་འདོད་པ་རྫོགས་པར་མཛད་པ་སྟེ་ངོ་བོ་བདག་གཅིག་གི་འབྲེལ་བའོ། །དེ་ལས་གཙོ་བོར་སྔགས་ཀྱི་སྡེ་སྣོད་རྣམས་སུ་སྐུ་བཞིར་གསུངས་པ་ནི། སྐུ་གསུམ་པོ་རྣམས་
ཐ་དད་ཀྱང་། རང་བཞིན་དབྱེར་མི་ཕྱེད་པ་ཟུང་དུ་འཇུག་པ་ལ་ངོ་བོ་ཉིད་སྐུའི་ཐ་སྙད་མཛད་ཅིང་། མངོན་རྟོགས་རྒྱན་ལས། འདིར་གཤེགས་པའི་ཆོས་སྐུ་ལ་ངོ་བོ་ཉིད་སྐུའི་ཐ་སྙད་མཛད་དེ།

གཟུགས་སྐུ་གཉིས་ཀྱི་ངོ་བོར་གྱུར་པ་ལ་དགོངས་སོ། །གཉིས་པ་བརྟེན་པ་ཡེ་ཤེས་ལའང་གཉིས་ཏེ། མཚན་ཉིད་དང་དབྱེ་བའོ། །དང་པོ་ནི། ཆོས་གང་ཞིག་ལ་སྒྲིབ་བྱེད་ཀྱི་དྲི་མ་དང་བྲལ་།
ནས་རང་གི་གནས་ལུགས་མངོན་སུམ་དུ་གྱུར་པ་ཡེ་ཤེས་ཀྱི་མཚན་ཉིད། དབྱེ་ན། མདོ་ལས་གསུངས་པའི་ཡེ་ཤེས་བཞི་དང་། སྔགས་ལས་དེ་ཐམས་ཅད་ཀྱི་ཁྱབ་བྱེད་ཆོས་ཀྱི་དབྱིངས་
ལའང་ཡེ་ཤེས་ཀྱི་སྒྲས་སྨོས་པ་ལྔའོ། །དེ་ལ་ཆོས་ཐམས་ཅད་ཀྱིས་ཆོས་ཉིད་ཀུན་གཞི་ཉིད་དབྱིངས་སུ་ནུབ་པ་ཆོས་ཀྱི་དབྱིངས་ཀྱི་ངོ་བོ། མཚན་ཉིད་ནི། དབྱིངས་རང་བཞིན་གྱིས་རྣམ་
པར་དག་པ་ལ་སྤང་བྱ་གློ་བུར་གྱི་དྲི་མ་ཕྲ་མོའང་དག་པའོ། །ཆོས་ཅན་གསལ་བའི་ཆ་ཀུན་གཞིའི་རྣམ་པར་ཤེས་པ་དབྱིངས་སུ་ནུབ་པ་མེ་ལོང་ལྟ་བུའི་ཡེ་ཤེས་ཀྱི་ངོ་བོ། མཚན་ཉིད་ནི། ངོ་
བོ་ང་དང་ང་ཡིར་འཛིན་པ་མེད་པ། ཡུལ་ཡོངས་སུ་རིས་མ་ཆད་པ། དུས་རྟག་ཏུ་རྒྱུན་མ་ཆད་པ། ཆོས་ཅན་ཤེས་བྱ་ཀུན་ལ་མ་རྨོངས་པ། ཡུལ་གྱི་རྣམ་པ་མེད་པས་ཡུལ་ལ་མངོན་དུ་མི་ཕྱོགས་

༄༅། །པ་སྟེ་ཆོས་ལྔ་དང་ལྡན་པ་གང་ཞིག །ཡེ་ཤེས་གཞན་ཐམས་ཅད་ཀྱི་འཆར་གཞིར་གྱུར་པའོ། །ཡིད་ཀྱི་འདི་༼སྐུ་གསུམ་ལ་འཇུག་པའི་མདོའི་རྗེས་སུ་འབྲངས་པ་སྟེ། གཞན་དུ་ཡིད་ཤེས་གནས་གྱུར་པ་སོར་རྟོག་དང་། ཉོན་
ཡིད་གནས་གྱུར་པ་མཉམ་ཉིད་ཡེ་ཤེས་སུའང་བཤད་དོ། །མཆན། ༽ རྣམ་ཤེས་དབྱིངས་སུ་ནུབ་པ་མཉམ་པ་ཉིད་ཀྱི་ངོ་བོ། མཚན་ཉིད་ནི། ཆོས་ཐམས་ཅད་མཉམ་པ་ཉིད་དུ་ཐུགས་སུ་ཆུད་པས་སྲིད་ཞིའི་མཐའ་
གཉིས་ལ་མི་གནས་ཤིང་བྱམས་པ་དང་སྙིང་རྗེ་ཆེན་པོ་མཚུངས་པར་ལྡན་པས་སེམས་ཅན་གྱི་མོས་པ་དང་འཚམས་པར་སངས་རྒྱས་ཀྱི་སྐུར་སྟོན་པའོ། །ཉོན་མོངས་པ་ཅན་གྱི་ཡིད་དབྱིངས་ཆེ
སུ་ནུབ་པ་སོ་སོར་རྟོག་པའི་ཡེ་ཤེས་ཀྱི་ངོ་བོ། མཚན་ཉིད་ནི། འཁོར་འདས་ཀྱི་ཆོས་ཐམས་ཅད་མ་འདྲེས་པར་མཁྱེན་ཅིང་། གཟུངས་དང་ཏིང་ངེ་འཛིན་གྱི་འབྱུང་གནས་སུ་གྱུར་པས་བྱང་ཆུབ་
སེམས་དཔའི་འཁོར་རྣམས་ལ་ཟག་མེད་ཀྱི་ཆོས་སྟོན་ཅིང་ཐེ་ཚོམ་གྱི་དྲྭ་བ་གཅོད་པའོ། །སྒོ་ལྔའི་རྣམ་ཤེས་དབྱིངས་སུ་ནུབ་པ་བྱ་བ་གྲུབ་པའི་ཡེ་ཤེས་ཀྱི་ངོ་བོ། མཚན་ཉིད་ནི། འཇིག་རྟེན་

གྱི་ཁམས་ཀུན་ཏུ་སྤྲུལ་པ་དཔག་ཏུ་མེད་པས་སེམས་ཅན་གྱི་དོན་བསམ་གྱིས་མི་ཁྱབ་པ་སྒྲུབ་པར་མཛད་པའོ། །གསུམ་པ་ཡོན་ཏན་དང་ཕྲིན་ལས་བཤད་པ་ལ་གཉིས་ཏེ། བྲལ་སྨིན་གྱི་ཡོན་ཏན་
བསྡུས་ཏེ་བསྟན་པ་དང་། དེ་ལས་གཞན་པའི་ཡོན་ཏན་དང་ཕྲིན་ལས་བསམ་གྱིས་མི་ཁྱབ་པར་བསྟན་པའོ། །དང་པོ་ལའང་གཉིས་ཏེ། རང་དོན་དོན་དམ་པ་ཆོས་ཀྱི་སྐུའི་དོན་གྱི་སྐུ་ཞེས་བྱ་བ་
སྟོབས་བཅུ། མི་འཇིགས་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དེ་སྤང་བྱའི་ཉོན་མོངས་པ་དང་བྲལ་བའི་འབྲས་བུ་སུམ་ཅུ་རྩ་གཉིས་དང་ལྡན་པ་དང་། གཞན་དོན་ཀུན་རྫོབ་ཀྱི་
སྐུའམ་བརྡའི་སྐུ་ཞེས་བྱ་བ་བསོད་ནམས་ཀྱི་ཚོགས་རྒྱ་མཚོ་ལྟ་བུའི་རྣམ་པར་སྨིན་པའི་འབྲས་བུ་མཚན་བཟང་པོ་སུམ་ཅུ་རྩ་གཉིས་ཏེ། རྣམ་པ་གཉིས་པོ་བསྡོམས་པས་སྐུ་གཉིས་ལ་མངའ་བའི་
བྲལ་སྨིན་གྱི་ཡོན་ཏན་དྲུག་ཅུ་རྩ་བཞི་ཞེས་བྱ་སྟེ། རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པའི་ཀུན་རྫོབ་སྐུ་ཉིད་དེ། །བྲལ་དང་རྣམ་པར་སྨིན་པའི་འབྲས་བུ་

༄༅། །ནི། །ཡོན་ཏན་དབྱེ་བ་དྲུག་ཅུ་བཞི་དག་དང་། །ཞེས་སོགས་རྒྱ་ཆེར་གསུངས་པ་ལྟར་རོ། །དེ་ལ་དང་པོ་བྲལ་བའི་འབྲས་བུ་སུམ་ཅུ་རྩ་གཉིས་ལའང་སྡེ་ཚན་གསུམ་ལས། དང་།
པོ་དེ་བཞིན་གཤེགས་པའི་སྟོབས་བཅུ་ནི། སངས་རྒྱས་འཕགས་པ་རྣམས་ཀྱིས་མཁྱེན་པའི་བྱེ་བྲག་གང་ཞིག མི་མཐུན་ཕྱོགས་ཀྱིས་བརྫི་བར་མི་ནུས་པ་སྟོབས་ཀྱི་མཚན་ཉིད། དབྱེ་ན། །
སྦྱིན་པ་ལས་ལོངས་སྤྱོད་འབྱུང་བ་གནས་དང་། སེར་སྣ་ལས་དེ་འབྱུང་བ་གནས་མ་ཡིན་པ་སོགས་འཁོར་འདས་ཀྱིས་བསྡུས་པའི་རྒྱུ་འབྲས་ཀྱི་ཡུལ་ལ་ཆགས་ཐོགས་མེད་པའི་མཁྱེན་པ་གནས་དང་
གནས་མ་ཡིན་པ་མཁྱེན་པའི་སྟོབས། དགེ་སྡིག་གི་ངོ་བོ་དང་རབ་དབྱེ་སོགས་ཕྲ་ཞིང་ཕྲ་བ་ནས་མ་འདྲེས་པར་མཁྱེན་ཅིང་མ་བྱས་པའི་ལས་དང་མི་འཕྲད་ཅིང་། བྱས་པ་ཆུད་མི་ཟ་བ་དང་། ལས་
བདག་གིར་བྱ་བ་སྟོན་པ་ལ་མཁས་པ་ལས་ཀྱི་རྣམ་པར་སྨིན་པ་མཁྱེན་པའི་སྟོབས། གདུལ་བྱ་དབང་པོ་མཆོག་རྣོན་པོ་དང་། མཆོག་མ་ཡིན་པ་འབྲིང་པོ་དང་། རྟུལ་པོའི་བྱེ་བྲག་ཇི་བཞིན་དུ་

མཁྱེན་པ་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས། གདུལ་བྱའི་འཇིག་རྟེན་གྱི་ཁམས་ཏེ་རིགས་སྣ་ཚོགས་ལ་ངེས་པ་དང་། མ་ངེས་པ་དང་། ངེས་པ་ལའང་ཐེག་པ་གསུམ་
གྱི་རིགས་གང་དུ་གཏོགས་པ་མཁྱེན་པ་ཁམས་སྣ་ཚོགས་པ་མཁྱེན་པའི་སྟོབས། གདུལ་བྱ་རྣམས་ཐེག་པ་གསུམ་གང་ལ་མོས་པ་སོགས་མོས་པའམ་བསམ་པ་སྣ་ཚོགས་པ་མཁྱེན་པ་མོས་པ་།
སྣ་ཚོགས་པ་མཁྱེན་པའི་སྟོབས། མངོན་མཐོ་དང་། ངེས་ལེགས་ཀུན་ཏུ་འགྲོ་བའི་ལམ་ཐེག་པ་གསུམ་དང་། བསོད་ནམས་དང་། མི་གཡོ་བའི་ལས་དང་། དེ་ལས་བཟློག་པ་སོགས་ཆགས་
ཐོགས་མེད་པར་མཁྱེན་པ་ཀུན་ཏུ་འགྲོ་བའི་ལམ་མཁྱེན་པའི་སྟོབས། བསམ་གཏན་བཞི་དང་། རྣམ་ཐར་བརྒྱད་དང། མཐར་གྱིས་གནས་པའི་སྙོམས་པར་འཇུག་པ་དགུ་སོགས་ལས་ཀུན་ནས་
ཉོན་མོངས་དང་། རྣམ་པར་བྱང་བའི་ཁྱད་མ་འདྲེས་པར་མཁྱེན་པ་ཀུན་ཉོན་དང་རྣམ་བྱང་མཁྱེན་པའི་སྟོབས། རང་གཞན་གྱི་སྔོན་གནས་ཚེ་རབས་དུ་མ་རྗེས་སུ་དྲན་པ་སྔོན་གནས་རྗེས་དྲན་

༄༅། །མཁྱེན་པའི་སྟོབས། ལྷའི་མིག་གི་མངོན་པར་ཤེས་པ་ལ་བརྟེན་ནས་འགྲོ་བ་རྣམས་ད་ལྟ་ནས་མ་འོངས་པར་འཇུག་པའི་འཆི་འཕོ་དང་སྐྱེ་བའི་གནས་སྐབས་མ་འདྲེས་པར་གཟིགས་
པ་འཆི་འཕོ་དང་སྐྱེ་བ་མཁྱེན་པའི་སྟོབས། བྱང་ཆུབ་གསུམ་གྱི་ཉན་རང་སངས་རྒྱས་སྤང་བྱ་དང་ཟག་པ་ཟད་པའི་གནས་སྐབས་རྣམས་མ་འདྲེས་པར་མཁྱེན་པ་ཟག་པ་ཟད་པ་མཁྱེན་པའི་སྟོབས་
ཏེ་སྟོབས་བཅུའོ། །གཉིས་པ་མི་འཇིགས་པ་བཞི་ནི། དེ་བཞིན་གཤེགས་པ་མང་བོའི་ནང་དུ་བྱོན་ནས་རང་ཉིད་ཀྱིས་ཞལ་གྱིས་བཞེས་པ་དེ་ལ་གཞན་དག་གིས་ཆོས་མཐུན་གྱི་རྒོལ་བའི་སྐབས་
མི་རྙེད་པས་བག་ཚ་བ་མེད་པ་ནི་མི་འཇིགས་པའི་མཚན་ཉིད། དབྱེ་ན། བདག་ཉིད་མངོན་པར་རྫོགས་པར་སངས་རྒྱས་སོ་ཞེས་ཆོས་ཐམས་ཅད་ཀྱི་རང་བཞིན་མ་འདྲེས་པར་རྟོགས་པར་ཞལ་
གྱིས་བཞེས་པ། གཞན་དག་གིས་འདི་མ་རྟོགས་སོ་ཞེས་ཆོས་མཐུན་གྱི་རྒོལ་བའི་གནས་མེད་པས་རྟོགས་པ་ཕུན་སུམ་ཚོགས་པ་ལ་མི་འཇིགས་པ་དང་། ངས་ནི་སྒྲིབ་གཉིས་བག་ཆགས་

དང་བཅས་པ་སྤངས་ཞེས་ཟག་པ་མ་ལུས་པ་ཟད་པར་ཞལ་གྱིས་བཞེས་པ་ལ། ཆོས་མཐུན་གྱི་རྒོལ་བ་མེད་པས་སྤངས་པ་ཕུན་སུམ་ཚོགས་པ་ལ་མི་འཇིགས་པ་སྟེ། འདི་གཉིས་ནི་རང་རྒྱུད་ལ་།
མངའ་བའི་ཡོན་ཏན་ཡིན་པས་རང་དོན་ཕུན་སུམ་ཚོགས་པ་ལ་མི་འཇིགས་པའོ། །གདུལ་བྱ་གཞན་ལ་ལམ་སྟོན་པ་ན། ཆགས་སོགས་ཉོན་མོངས་པ་རྣམས་ལམ་གྱི་གེགས་སོ་ཞེས་སྟོན་པ་ལ་ཆོས་
མཐུན་གྱི་རྒོལ་བ་མེད་པར་བར་ཆད་ཀྱི་ཆོས་སྟོན་པ་ལ་མི་འཇིགས་པ་དང་། དད་སོགས་རྣམ་བྱང་གི་ཆོས་རྣམས་འཁོར་བ་ལས་ངེས་པར་འབྱུང་བའི་ལམ་མོ་ཞེས་སྟོན་པ་ལ་ཆོས་མཐུན་གྱི་རྒོལ་བ་
མི་འཇུག་པ་ངེས་པར་འབྱུང་བའི་ལམ་སྟོན་པ་ལ་མི་འཇིགས་པ་སྟེ། འདི་གཉིས་ནི་གཞན་ལ་ཕན་པར་བྱ་བའི་ཕྱིར་བཤད་པ་ཡིན་པས་གཞན་དོན་ཕུན་སུམ་ཚོགས་པ་ལ་མི་འཇིགས་པའོ། །གསུམ་
པ་མ་འདྲེས་པ་བཅོ་བརྒྱད་ནི། ཆོས་གང་ཞིག་ཉན་རང་བྱང་སེམས་རྣམས་ལ་མི་མངའ་བས། ཕལ་དང་ཐུན་མོང་དུ་གྱུར་པ་མ་ཡིན་པའི་ཕྱིར་སངས་རྒྱས་ཁོ་ནའི་ཡོན་ཏན་གྱི་ཁྱད་པར་ནི་མའདྲེས་

༄༅། །པའི་མཚན་ཉིད། དབྱེ་ན། སྤྱོད་ལམ་མ་འདྲེས་པ་དྲུག རྟོགས་པ་མ་འདྲེས་པ་དྲུག ཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་སྟེ་བཅོ་བརྒྱད་ལས། སྡེ་ཚན་དང་པོ་
སྤྱོད་ལམ་མ་འདྲེས་པ་དྲུག་ནི། གནས་མ་ཡིན་པའི་བྱ་བ་ལ་ལམ་ནོར་བ་སོགས་འཇུག་པ་མི་མངའ་བས་སྐུ་འཁྲུལ་པ་མེད་པ། དོན་མེད་དུ་སྨྲ་བ་སོགས་མི་མངའ་བས་གསུང་ཅ་ཅོ་མེད་པ། བརྗེད་ངེས་
ཀྱིས་བྱ་བ་ཤོར་བ་དང། དུས་ལས་ཡོལ་བ་མི་མངའ་བས་ཐུགས་དྲན་པ་ཉམས་པ་མེད་པ། སྤྱོད་ལམ་ཐམས་ཅད་དུ་མཉམ་རྗེས་ཐ་དད་དུ་འཛིན་པ་མེད་པས་མཉམ་པར་མ་བཞག་པ་མེད་པ། འཁོར་
བ་ལ་གཅིག་ཏུ་སྡུག་བསྔལ་བ་དང་། མྱ་ངན་ལས་འདས་པ་འབའ་ཞིག་བདེ་བར་འཛིན་པ་མེད་པས་འཁོར་འདས་ཐ་དད་ཀྱི་འདུ་ཤེས་མེད་པ། གདུལ་བྱའི་རྒྱུད་ལ་ཕྲིན་ལས་འཇུག་ཏུ་རུང་མི་རུང་གི་
ཡུལ་སོ་སོར་མ་བརྟག་པར་དེ་ཡལ་བར་འདོར་བའི་བཏང་སྙོམས་མི་མངའ་བས་བརྟགས་པའི་བཏང་སྙོམས་མི་མངའ་བའོ། །རྟོག་པ་མ་འདྲེས་པ་དྲུག་ནི། དུས་ཐམས་ཅད་དུ་སེམས་ཅན་གྱི་དོན་མཛད་

པའི་འདུན་པ་ཉམས་པ་མི་མངའ་བ། གདུལ་བྱ་གང་ན་ཡོད་པའི་གནས་སུ་གཤེགས་པའི་བརྩོན་འགྲུས་ཉམས་པ་མི་མངའ་བ། སེམས་ཅན་འདུལ་བའི་ཐབས་ནམ་ཡང་མ་བརྗེད་པས་དྲན་པ་ཉམས་པ་
མི་མངའ་བ། ཆོས་ཐམས་ཅད་ཀྱི་དེ་ཁོ་ན་ཉིད་ལ་མཉམ་པར་འཇོག་པའི་ཏིང་ངེ་འཛིན་ཉམས་པ་མི་མངའ་བ། སེམས་ཅན་གྱི་བསམ་པ་དང་སྤྱོད་པ་ཇི་ལྟ་བ་བཞིན་དུ་ཆོས་སྟོན་པའི་མཁྱེན་པ་མི་ཟད་པའི་
ཕྱིར་ཤེས་རབ་ཉམས་པ་མི་མངའ་བ། སྒྲིབ་གཉིས་བག་ཆགས་དང་བཅས་པ་སྤངས་པས། འཁོར་བ་ཇི་སྲིད་དུ་སེམས་ཅན་གྱི་དོན་མཛད་པའི་ཕྲིན་ལས་མི་ཟད་པའི་ཕྱིར་རྣམ་པར་གྲོལ་བ་ཉམས་པ་
མི་མངའ་བའོ། །ཡེ་ཤེས་མ་འདྲེས་པ་གསུམ་ནི། འདས་པ་དང་། མ་འོངས་པ་དང་། ད་ལྟ་བ་སྟེ་དུས་གསུམ་གྱི་ཆོས་རྣམས་འདོད་པ་ཙམ་གྱིས་ཤེས་པས་ཆགས་པ་མེད་པ་དང་། རྣམ་པ་ཐམས་
ཅད་དུ་ཤེས་པས་ཐོགས་པ་མེད་པར་གཟིགས་པའོ། །ཕྲིན་ལས་མ་འདྲེས་པ་གསུམ་ནི། སྤྱོད་ལམ་རྣམ་པ་བཞི་དང་སྐུའི་ཆ་བྱད་ཙམ་གྱིས་ཀྱང་གདུལ་བྱ་དཔག་ཏུ་མེད་པ་འདུལ་བ་སྐུའི་ཕྲིན་ལས།

༄༅། །གསུང་རྣམ་པ་ཐམས་ཅད་པས་གདུལ་བྱའི་སྐལ་པ་དང་འཚམས་པར་ཆོས་སྟོན་པ་གསུང་གི་ཕྲིན་ལས། རྣམ་པར་རྟོག་པའི་སྤྲོས་པ་ཐམས་ཅད་དང་བྲལ་ཡང་། ཐུགས་རྗེ་ཆེན་པོའི་ཡེ་
ཤེས་སེམས་ཅན་གྱི་རྗེས་སུ་འཇུག་པ་ཐུགས་ཀྱི་ཕྲིན་ལས་སོ། །དེ་རྣམས་ཀྱིས་བྲལ་བའི་ཡོན་ཏན་སུམ་ཅུ་རྩ་གཉིས་བཤད་ནས། །གཉིས་པ་རྣམ་སྨིན་གྱི་ཡོན་ཏན་མཚན་བཟང་སོ་གཉིས་ནི།
ཕྱག་ཞབས་འཁོར་ལོས་མཚན་པ་ལ་སོགས་པ་གང་ལ་མངའ་བ་དེ་སྐྱེས་བུ་ཆེན་པོ་མཚོན་པར་བྱེད་པ་མཚན་གྱི་མཚན་ཉིད། དབྱེ་ན། སྤྱིར་མདོ་ཐ་དད་ཀྱི་དགོངས་པ་ཅུང་ཟད་འདྲ་མིན་བཤད་
ནའང་། མངོན་རྟོགས་རྒྱན་ལས། ཕྱག་ཞབས་འཁོར་ལོས་མཚན་དང་རུས་སྦལ་གྱི་ལྟོ་བ་ལྟར་ཞབས་མཐིལ་མཉམ་བ་ཞབས། །ཕྱག་དང་ཞབས་སོར་དྲ་བས་འབྲེལ་བ་དང་། །ཕྱག་ནི་ཞབས་བཅས་འཇམ་ཞིང་
གཞོན་ཤ་ཆགས། །འདི་ཡི་སྐུ་ནི་བདུན་དག་མཐོ་བ་དང་། །ཕྱག་ཞབས་ཀྱི་བོལ་བཞི། བྲག་གོང་གཉིས། ལྟག་པ་སྟེ་བདུན་པོ་ཤས་ཁེངས་པས་གཤོང་བ་མེད་པ། སོར་མོ་རིང་དང་རྟིང་ཡངས་རིང་བ་སྐུ་ཆེ་དྲང་། །ཞབས་ཀྱི་ཡོང་བུ་འབུར་

མི་མངོན་སྤུ་ནི་གྱེན་དུ་ཕྱོགས། །བྱིན་པ་ཨེནྱ་འདྲ་རི་དྲགས་བསེ་ཁ་སྒོའི་ཕྱིན་པ་ལྟར་རྒྱས་ཤིང་ཟླུམ་ལ་ཇེ་ཕྲར་སོང་བ་ཕྱག་རིང་མཛེས། །འདོམ་གྱི་སྦ་བ་སྟེ་གསང་གནས་སྦུབས་སུ་ནུབ་པའི་མཆོག །པགས་པ་གསེར་མདོག་ལྟར་
ཤིན་ཏུ་དག་པ་པགས་པ་སྲབ་པ་དང་། །སྤུ་ནི་རེ་རེ་ནས་གཡས་སུ་ལེགས་བར་འཁྱིལ་ཞིང་འཁྲུངས་བ་དང་། །ཞལ་མཛོད་སྤུས་དེའི་སྨིན་མཚམས་སུ་མཛོད་སྤུ་དཀར་པོས་རྒྱན་རོ་སྟོད་སེང་གེའི་འདྲ། །ཇེ་རྒྱས་སུ་སོང་བ། འདི་ཡི་དཔུང་
པའི་མགོ་ཟླུམ་ཐལ་གོང་སྟེ་བྲང་མཉམ་ཞིང་རྒྱས། །འདི་ལ་ཟས་རོ་མི་ཞིམ་པའང་རོ་མཆོག་བརྒྱ་ལྡན་གྱི་ཐོབ་པ་སྣང་། །སྐུ་ནི་ཤིང་ནྱེ་གྲོ་དྷ་ལྟར་ཆུ་སྟེ་སྲིད་དང་ཞེང་ཞེས་ཕན་ཚུན་གྱི་བར་གབ། །གཙུག་ཏོར་དབུར་ལྡན་ལྗགས་རིང་
མཛེས་པ་དང་། །ཚངས་དབྱངས་གསུང་ཤེས་ཤིང་རྣམ་པར་ཤེས་པ་འགྱུར་བ། མཉན་པར་འོས་ཤིང་མི་མཐུན་པ་མེད་པར་ཟབ་ཅིང་རྗེས་སུ་སྒྲོགས་པ། གདངས་མི་བྲ་ཞིང་རྣ་བར་སྙན་པ། མ་འཁྲུགས་ཤིང་གསལ་བ་སྟེ་ཡན་ལག་ལྔ་དང་ལྡན་པའོ།། འགྲམ་པ་སེང་གེའི་འདྲ་
དང་ཚེམས། །མཐའ་ཟླུམ་ཞིང་རྒྱས་པ། ཤིན་ཏུ་དཀར་དང་ཚད་མཉམ་ཐགས་ཏེ་བར་མཚམས་མ་དོད་བས་བཟང་བ་དང་། །གྲངས་ནི་བཞི་བཅུ་ཐམ་པར་ཚང་བ་དང་། །སྤྱན་ནི་མཐོན་མཐིང་དཀར་ནག་གི་ཆ་མའདྲེས་པ་

༄༅། །སྤྱན་རྫི་བ་མཆོག་གི །འདྲ་བ་སྟེ་ཐད་ཀ་ཐད་ཀར་ལེགས་པར་གཞོལ་ཞིང་མ་འདྲེས་པ་འདི་དག་སུམ་ཅུ་རྩ་གཉིས་མཚན། །ཅེས་སོ། །ཞར་ལ་མཚན་གྱི་འཁོར་དུ་གཏོགས་པ་དཔེ་བྱད་ནི། སངས་
རྒྱས་རྣམས་ཀྱི་ནང་གི་ཐུགས་རྒྱུད་ཀྱི་ཡོན་ཏན་གཞན་རྣམས་ལ་གོ་བར་བྱེད་པའི་དཔེ་ལྟ་བུར་གྱུར་པ་དཔེ་བྱད་ཀྱི་མཚན་ཉིད། དབྱེ་ན། མངོན་རྟོགས་རྒྱན་ལས། ཐུབ་པའི་སེན་མོ་ཟངས་།
མདོག་དང་། །མདོག་སྣུམ་བ་དང་སེན་མོ་ལ་ཤང་ཤོང་མེད་པ་མཐོ་དང་སོར་མོ་རྣམས། །ཟླུམ་རྒྱས་བྱིན་གྱིས་སྟེ་རིམ་གྱིས་ཕྲ་བ་དང་། །ལུས་ཀྱི་རྩ་ཕྱི་ནས་མི་མངོན་དང་རྩ་ལ་མདུད་པ་མེད། །ལོང་བུ་མི་མངོན་
ཞབས་རིང་ཐུང་མེད་པ་མཉམ་དང་། །སེང་གེ་སྟབས་སུ་བརྗིད་བར་གླང་ཆེན་སྟབས་སུ་ཐད་ཀར་བྱ་དང་ནི། །ངང་བའི་སྟབས་སུ་ནམ་མཁར་། སེམས་ཅན་གྱི་སྣ་འདྲེན་པ་ཁྱུ་མཆོག་སྟབས་གཤེགས་སྐོར་ཕྱོགས་ཀྱི་ལམ་དང་མཐུན་པར་གཡས་
ཕྱོགས་དང་། །མཛེས་གཤེགས་དྲང་པོར་གཤེགས་པ་དང་འཁྲིལ་བག་ཆགས། །སྐུ་བྱི་དོར་བྱས་འདྲ་རིམ་པར་རིང་ཐུང་སོགས་འཚམས། །གཙང་དང་འཇམ་དང་དྲི་མ་དག་པའི་སྐུ། །མཚན་ནི་ཡོངས་

སུ་རྫོགས་པ་དང་། །སྐུ་ཡི་ཁོ་ལག་ཡངས་ཤིང་བཟང་། །སྐུ་གོམ་པ་ཆེ་ཆུང་སྙོམས་པ་དང་སྤྱན་གཉིས་ནི། །དག་དང་སྐུ་གཞོན་ཤ་ཅན་ཉིད་དང་། །སྐུ་ཤ་ཞུམ་མེད་དང་རྒྱས་པ་དང་། །ཤ་མི་ལྷོད་པ་ཤིན་
ཏུ་གྲིམ་པའི་སྐུ་ཉིད་དང་། །ཡན་ལག་ཤིན་ཏུ་རྣམ་འབྱེས་པ་སྟེ་རིང་ཐུང་ཕྲ་སྒོམ་སྐབས་བྱེད་པ་དང་། །མཁྱེན་པའི་གཟིགས་པ་སྒྲིབ་མེད་དག་པ་དང་། །དཀུ་སྟེ་སྐེད་སྐབས་དབྱིབས་ཟླུམ་དཀུ་སྐབས་ཕྱིན་པས་རྒེད་བ་སྐབས་།
ཕྱིན་པ་དཀུ་མ་རྙོངས་བ་སྟེ་ཧ་ཅང་མི་རིང་བ་དང་། །ལྟེ་བར་མཐོ་དམའ་མེད་པས་ཕྱང་ངེ་བ་དང་ལྟེ་བ་ནི། །ལྟེ་བའི་རི་མོ་ཟབ་དང་གཡས་ཕྱོགས་འཁྱིལ་བ་དང་། །སྤྱོད་ལམ་ཀུན་ནས་ལྟ་ན་སྡུག་པ་དང་། །ཀུན་
སྤྱོད་གཙང་དང་སྐུ་ལ་ནི། །སྨེ་བ་གནག་བག་མེད་པ་དང་། །ཕྱག་ནི་ཤིང་བལ་ལྟར་འཇམ་དང་། །ཕྱག་རིས་མདངས་འོད་ཟབ་རིང་དང་། །ཞལ་ནི་ཧ་ཅང་མི་རིང་དང་། །
མཆུ་ནི་བིམྦ་ལྟར་དམར་དང། །ལྗགས་མཉེན་པ་དང་སྲབ་པ་དང་། །དམར་དང་གསུང་འབྲུག་གི་སྒྲ་ལྟར་ཟབ་བ་ཉིད་དང་། །གསུང་མཉེན་འཇམ་དང་མཆེ་བ་ཟླུམ། །རྩེ་མོ་རྣོ་དང་དཀར་དང་མཉམ་

༄༅། །པ་དང་། །བྱིན་གྱིས་ཏེ་རྩ་བ་ནས་རྩེ་མོའི་བར་རིམ་གྱིས་ཕྲ་དང་ཤངས་མཐོ་དང་། །ཤངས་སྣབ་སོགས་མི་གཙང་བ་མེད་པས་མཆོག་ཏུ་དག་པ་དག་དང་ནི། །སྤྱན་ཡངས་པ་དང་རྫི་མ་སྟུག །འཐུག་པ། སྤྱན་གྱི་དབྱིབས་
པདྨའི་འདབ་མ་རྫོགས་བ་འདྲ་བ་དང་། །སྨིན་མ་གཡས་གཡོན་འབྲེལ་པ་ཚུགས་རིང་དང་འཇམ་པ་དང་། །སྣུམ་དང་སྤུ་ནི་མཉམ་པ་དང་། །ཕྱག་རིང་རྒྱས་དང་སྙན་མཉམ་དང་། །སྙན་གྱི་སྒྲ་ལ་འཇུག་བའི་མཐུ་ཉམས་
པ་རྣམ་པར་སྤངས་པ་དང་། །དཔྲལ་བར་ལེགས་པར་འབྱེས་པ་སྟེ་སྐྲ་མཚམས་བྱེད་པ་དང་། །དབྲས་བར་དབྱེས་རྒྱ་ཁྱོན་ཆེ་བ་དང་དབུ་རྒྱས་ཤིང་ཟླུམ་པ་དང་། །དབུ་སྐྲ་རྡོ་བུང་བ་ལྟར་གནག་དང་། །སྟུག་
དང་འཇམ་དང་མ་འཛིངས་མ་འདྲེས་པ་དང་། །རྩུབ་པས་གྱེན་དུ་མ་བརྗེས་པ་མི་གཤོར་དྲི་ཞིམ་བས་སྐྱེས་བུ་ཡི། །ཡིད་ནི་འཕྲོག་པར་བྱེད་པ་དང་། །ཕྱག་ཞབས་ཀྱི་མཐེ་བོང་ལ་དཔལ་གྱི་བེའུ་དང་མཐིལ་ལ་བཀྲ་
ཤིས་ནི། །གཡུང་དྲུང་འཁྱིལ་བས་བརྒྱན་པ་སྟེ། །སངས་རྒྱས་དཔེ་བྱད་བཟང་པོར་བཞེད། །ཅེས་དཔེ་བྱད་བཟང་པོ་བརྒྱད་ཅུའོ། །དེ་ལྟར་བྲལ་སྨིན་གྱི་ཡོན་ཏན་དྲུག་ཅུ་རྩ་བཞི་ལེགས་

པར་བཤད་ནས། །གཉིས་པ་ཡོན་ཏན་དང་ཕྲིན་ལས་ཀྱི་ཁྱད་པར་མཐའ་ཀླས་པར་བསྟན་པ་ནི། རེ་ཞིག་སྡེ་ཚན་བསྡུ་ན། ཟག་པ་མེད་པའི་ཕུང་པོ་ལྔ། །སྤྱན་ལྔ་མངོན་པར་ཤེས་པ་དྲུག །སོ་
སོར་རིག་བཞི་གཟུངས་སྒོ་བཞི། །ཟད་པར་བཅུ་དང་ཟིལ་གནོན་བརྒྱད། །ཐུགས་རྗེ་ཆེ་དང་ཉོན་མོངས་མེད། །སྨོན་ནས་མཁྱེན་ནས་དབང་བཅུ་དང་། །གཞན་ཡང་ཡོན་ཏན་མཐའ་།
ཀླས་ཤིང་། །ཕྲིན་ལས་བསམ་མི་ཁྱབ་པར་བསྟན། །ཅེས་སྡེ་ཚན་བཅུ་གསུམ་ལས་དང་པོ་ཟག་མེད་ཀྱི་ཕུང་པོ་ལྔ་ནི། ཟག་པ་སྟེ་ཉོན་མོངས་པ་མེད་པའི་དགེ་བའི་རྩ་བ་ཡོངས་སུ་བསགས་
པ་མཐར་ཕྱིན་པ་གང་ཞིག རང་སའི་སྒྲིབ་གཉིས་མཐའ་དག་དང་བྲལ་བ་ཟག་མེད་གྱི་ཕུང་པོའི་མཚན་ཉིད། དབྱེ་ན། བྱང་ཆུབ་སེམས་དཔའི་བླང་དོར་གྱི་སྤྱོད་པ་ཡོངས་སུ་རྫོགས་ནས་མཐར་ཕྱིན་
པ་ཚུལ་ཁྲིམས་ཀྱི་ཕུང་པོ། སྒྱུ་མ་ལྟ་བུ་དང་། དཔའ་བར་འགྲོ་བར་ལ་སོགས་པ་ཏིང་ངེ་འཛིན་གྱི་ཕུང་པོ། ཆོས་ཐམས་ཅད་ཀྱི་མཚན་ཉིད་མ་ནོར་བར་ཁོངས་སུ་ཆུད་པ་ཤེས་རབ་ཀྱི་ཕུང་པོ།

༄༅། །སྒྲིབ་གཉིས་བག་ཆགས་དང་བཅས་པ་སྤངས་པ་རྣམ་པར་གྲོལ་བའི་ཕུང་པོ། དེ་ལ་བརྟེན་ནས་ཡེ་ཤེས་མངོན་སུམ་དུ་རྟོགས་པ་རྣམ་པར་གྲོལ་བའི་ཡེ་ཤེས་གཟིགས་
པའི་ཕུང་པོ་སྟེ་ལྔའོ། །གཉིས་པ་སྤྱན་ནི། དེ་བཞིན་གཤེགས་པའི་གཟིགས་པ་རྣམ་པ་ཐམས་ཅད་དུ་སྒྲིབ་པ་མེད་པ་སྤྱན་གྱི་མཚན་ཉིད། དབྱེ་ན། སངས་རྒྱས་ཆོས་དང་ཤེས་རབ་སྤྱན། ། །
ལྷ་དང་ཤ་ཡི་སྤྱན་ཏེ་ལྔ། །ཞེས་པས། མངོན་པར་བྱང་ཆུབ་པའི་ཡེ་ཤེས་ཀྱིས་ཤེས་བྱ་ཐམས་ཅད་མ་སྒྲིབ་པར་གཟིགས་པ་སངས་རྒྱས་ཀྱི་སའི་སྤྱན་དང་། འཕགས་པ་གསུམ་གྱི་དབང་པོ་རྣོ་རྟུལ་
དང་རྒྱུད་ཀྱི་སྤངས་རྟོགས་སོགས་མ་འདྲེས་པར་གཟིགས་པ་ཆོས་ཀྱི་སྤྱན་དང་། ཆོས་ཐམས་ཅད་ལ་གང་ཟག་དང་ཆོས་ཀྱི་བདག་མེད་པ་མངོན་སུམ་དུ་རྟོགས་པ་ཤེས་རབ་ཀྱི་སྤྱན་དང་། སེམས་
ཅན་ཐམས་ཅད་ཀྱི་འཆི་འཕོ་དང་སྐྱེ་བ་ཇི་ལྟ་བ་བཞིན་དུ་ཤེས་པ་ལྷའི་སྤྱན་དང་། སྟོང་གསུམ་གྱི་འཇིག་རྟེན་གྱི་ཁམས་ཐམས་ཅད་ཀྱི་གཟུགས་ཕྲ་རགས་རྣམས་མངོན་སུམ་དུ་གཟིགས་པ་ཤའི་

སྤྱན་ནོ། །གསུམ་པ་མངོན་པར་ཤེས་པ་ནི། ཆོས་གང་ཞིག་མངོན་སུམ་དུ་གྱུར་པ་མངོན་ཤེས་ཀྱི་མཚན་ཉིད། དབྱེ་ན། རྫུ་འཕྲུལ་ལྷ་ཡི་རྣ་བ་དང་། །གཞན་སེམས་ཤེས་དང་སྔོན་གནས་དྲན། ། །
ལྷ་ཡི་མིག་དང་ཟག་པ་ཟད། །ཅེས་པས། འཇིག་རྟེན་གྱི་ཁམས་གཡོ་བ་དང་། མང་པོ་གཅིག་ཏུ་བསྡུ་ཞིང་། གཅིག་དུ་མར་བསྒྱུར་བ་སོགས་རྫུ་འཕྲུལ་གྱི་བཀོད་པ་བསམ་གྱིས་མི་
ཁྱབ་པ་ལ་དབང་འབྱོར་པ་རྫུ་འཕྲུལ་གྱི་མངོན་ཤེས། འཇིག་རྟེན་གྱི་ཁམས་ཀྱི་སྒྲ་ཆེ་ཆུང་ཐམས་ཅད་ཐོས་ཤིང། དོན་ཇི་ལྟ་བ་བཞིན་དུ་རྟོགས་པ་ལྷའི་རྣ་བའི་མངོན་ཤེས། གང་ཟག་
གཞན་གྱི་རྒྱུད་ཉོན་མོངས་པ་དང་བྲལ་བ་དང་། མ་བྲལ་བ་སོགས་བག་ལ་ཉལ་བའི་གནས་མཐའ་དག་མངོན་སུམ་དུ་ཤེས་པ་གཞན་སེམས་ཤེས་པའི་མངོན་ཤེས། རང་གཞན་གྱི་ཚེ་རབས་སྔ་མ་དུ་
མ་དང་དེའི་གནས་སྐབས་ཇི་ལྟ་བ་བཞིན་དུ་དྲན་པ་སྔོན་གནས་རྗེས་དྲན་གྱི་མངོན་ཤེས། བསྐལ་པ་སྟེ་སྒྲིབ་བྱེད་ཀྱིས་བར་ཆོད་པ་དང་། མ་བསྐལ་པ་སྟེ་སྒྲིབ་བྱེད་ཀྱིས་བར་མ་ཆོད་པའི་གཟུགས་ཕྲ་།

༄༅། །རགས་ཐམས་ཅད་མངོན་སུམ་དུ་གཟིགས་པ་ལྷའི་མིག་གི་མངོན་ཤེས། མཐོང་བས་སྦྱོང་བ་དང་། བསྒོམ་པས་སྤོང་བའི་སྒྲིབ་གཉིས་སྤོང་བའི་ཐབས་དང་། དེ་དག་
སྤོང་བའི་ཟད་པ་དང་མི་སྐྱེ་བ་ཤེས་པའི་རྣམ་གྲོལ་གྱི་ཡེ་ཤེས་ཇི་ལྟ་བ་བཞིན་དུ་གཟིགས་པ་ཟག་པ་ཟད་པའི་མངོན་ཤེས་ཏེ་དྲུག་གོ །བཞི་པ་སོ་སོ་ཡང་དག་པར་རིག་པ་ནི། ཟག་པ་མེད་པའི་
ཤེས་རབ་ཀྱིས་ཆོས་སྣ་ཚོགས་པའི་མཚན་ཉིད་མ་འདྲེས་པར་ཇི་ལྟ་བ་བཞིན་དུ་གཟིགས་པ་སོ་སོ་ཡང་དག་པར་རིག་པའི་མཚན་ཉིད། དབྱེ་ན། ཆོས་དང་དོན་དང་ངེས་ཚིག་དང་། །སྤོབས་པ་
སོ་སོ་ཡང་དག་རིག །ཅེས་པས། བཤད་བྱ་མཁྱེན་པ་གཉིས་དང་། འཆད་བྱེད་མཁྱེན་པ་གཉིས་ཏེ་བཞི་ལས། དང་པོ་ནི། འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱི་མིང་གི་རྣམ་
གྲངས་མ་འདྲེས་པར་མཁྱེན་པ་ཆོས་སོ་སོ་ཡང་དག་པར་རིག་པ། དེ་རྣམས་ཀྱི་རང་དང་སྤྱིའི་མཚན་ཉིད་ཇི་ལྟ་བ་བཞིན་མཁྱེན་པ་དོན་སོ་སོ་ཡང་དག་པར་རིག་པ། གཉིས་པ་ནི། སེམས་ཅན་

སྣ་ཚོགས་ཀྱི་སྐད་དང་། སྒྲ་དང་། བརྡ་མཁྱེན་པས་སོ་སོའི་སྐད་དུ་ཆོས་སྟོན་པ་ལ་མཁས་པ་ངེས་པའི་ཚིག་སོ་སོ་ཡང་དག་པར་རིག་པ། ཆོས་ཐམས་ཅད་ཀྱི་ངོ་བོ་དང་། རྣམ་པ་དང། རབ་
ཏུ་དབྱེ་བ་སོགས་མ་འདྲེས་པར་མཁྱེན་པས་ཇི་བཞིན་སྨྲ་བ་ལ་ཐོགས་པ་མེད་པ་སྤོབས་པ་སོ་སོ་ཡང་དག་པར་རིག་པའོ། །ལྔ་པ་གཟུངས་ནི། དྲན་པ་མ་ཉམས་པ་དང་། ཤེས་བཞིན་དུ་འཇུག་པས་
ཆོས་ཀྱི་ཚིག་དང་དོན་མི་བརྗེད་པར་འཛིན་པ་གཟུངས་ཀྱི་མཚན་ཉིད། དབྱེ་ན། བཟོད་པ་ཐོབ་པའི་རྒྱུ་དང་ནི། །སྔགས་དང་ཆོས་དང་དོན་གྱི་གཟུངས། །ཞེས་པས། ཆོས་གང་ལ་དམིགས་
ནས་སྟོང་པ་ཉིད་དུ་བསྒོམས་པས་གནས་ལུགས་མངོན་སུམ་དུ་རྟོགས་པ་དང་མི་འབྲལ་བ་བཟོད་པའི་རྒྱུར་གྱུར་པའི་གཟུངས། ཚིག་ཙམ་གྱི་སྒོ་ནས་ཇི་ལྟར་འདོད་པའི་དོན་ཐམས་ཅད་བདེ་བླག་ཏུབྱེད་
པ་སྔགས་ཀྱི་གཟུངས། གང་ཐོས་པའི་ཆོས་ཀྱི་ཚིག་ཐམས་ཅད་མི་བརྗེད་པར་འཛིན་པར་ཆོས་ཀྱི་གཟུངས། དེའི་དོན་མི་བརྗེད་པ་དོན་གྱི་གཟུངས་ཏེ་གཟུངས་ཀྱི་སྒོ་བཞི་ཞེས་བྱའོ། །དྲུག་པ་ཟད་

༄༅། །པར་ནི། བསམ་གཏན་ལ་བརྟེན་ནས་དམིགས་པའི་སྣང་བ་མཐའ་ཡས་པ་སྤྲོ་བར་བྱེད་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་ཟད་པར་གྱི་མཚན་ཉིད། དབྱེ་ན།
ས་ཆུ་མེ་རླུང་འབྱུང་བ་བཞི། །སྔོ་སེར་དམར་དཀར་ཁ་དོག་བཞི། །ནམ་མཁའ་དང་ནི་རྣམ་ཤེས་ཏེ། །ཟད་པར་སྐྱེ་མཆེད་རྣམ་པ་བཅུ། །ཞེས་པས། དམིགས་ཡུལ་ས་དང་། ཆུ་དང་། མེ་དང་། 
རླུང་སྟེ་འབྱུང་བ་བཞི། སྔོན་པོ། སེར་པོ། དམར་པོ། དཀར་པོ་སྟེ་ཁ་དོག་བཞི་དང་། ཆོས་ཀྱི་སྐྱེ་མཆེད་དུ་གཏོགས་པ་ནམ་མཁའ་དང་། ཡིད་ཀྱི་སྐྱེ་མཆེད་དུ་གཏོགས་པ་རྣམ་ཤེས་ཏེ་བཅུ་
ལ་དམིགས་ནས་རྒྱུན་མི་འཆད་པར་ཁྱབ་པར་སྤྲོ་བས་དེ་དང་དེར་སྣང་བར་བྱེད་པའི་ཏིང་ངེ་འཛིན་དང་། ཤེས་རབ་མཚུངས་ལྡན་དང་བཅས་པ་ལ་ཟད་པར་སའི་སྐྱེ་མཆེད་སོགས་རྣམ་པ་བཅུའོ། །
བདུན་པ་ཟིལ་གནོན་ནི། བསམ་གཏན་ལ་བརྟེན་ནས་དབྱིབས་དང་ཁ་དོག་ཇི་ལྟར་འདོད་པ་དེ་བཞིན་དུ་དབང་བྱེད་པ་དང་། རང་བཞིན་གྱིས་དམིགས་པ་ཟིལ་གྱིས་གནོན་པ་ཟིལ་གྱིས་གནོན་པའི་

མཚན་ཉིད། དབྱེ་ན། གཟུགས་མེད་གཟུགས་སུ་འདུ་ཤེས་པས། །ཆུང་དང་ཆེན་པོ་ཟིལ་གནོན་བཞི། །གཟུགས་མེད་ཤེས་པས་ཁ་དོག་བཞི། །ཟིལ་གྱིས་གནོན་པས་དེ་རྣམས་བརྒྱད། །
ཅེས་པས། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་དག་ལ་དེ་ལྟར་བལྟ་ཞིང་གཟུགས་དེ་དག་ཟིལ་གྱིས་མནན་ནས་ཤེས། ཟིལ་གྱིས་མནན་ནས་མཐོང་བ་དང་། དེ་
བཞིན་དུ་ཕྱི་རོལ་གྱི་གཟུགས་ཆེན་པོ་ལ་དེ་ལྟར་དུ་བལྟ་བ་དང་། ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་དུ་དང་། ཆེན་པོ་སྔར་བཞིན་ཟིལ་གྱིས་མནན་པ་དང་། ནང་
གཟུགས་མེད་ཁོ་ནར་འདུ་ཤེས་པས་ཕྱི་རོལ་གྱི་ཁ་དོག་གི་གཟུགས་སྔོན་པོ་དང་། སེར་པོ་དང་། དཀར་པོ་རྣམས་སྔར་བཞིན་ཟིལ་གྱིས་མནོན་པ་སྟེ་བརྒྱད་དོ། །
བརྒྱད་པ་ཐུགས་རྗེ་ཆེན་པོ་དང་ལྡན་པ་ནི། །སངས་རྒྱས་ཀྱི་ཡེ་ཤེས་ནི་སྐྱེ་བོ་ཐམས་ཅད་ལ་བརྩེ་བའི་ཐུགས་རྗེ་ཆེན་པོ་དང་ལྡན་པ་ཡིན་ཏེ། སྐྱེ་བོ་མཐའ་དག་ལ་གནས་སྐབས་དང་མཐར་ཐུག་ཏུ་

༄༅། །ཕན་པའི་བསམ་པ་དང་རྟག་ཏུ་ལྡན་པའི་ཕྱིར། དགུ་པ་ཉོན་མོངས་པ་མེད་པ་ནི། སངས་རྒྱས་ཀྱི་ཏིང་ངེ་འཛིན་ནི་ཉོན་མོངས་པ་མེད་པའི་ཏིང་ངེ་འཛིན་ཡིན་ཏེ། ཕ་རོལ་གྱི་རྒྱུད་དུ་
གཏོགས་པའི་ཉོན་མོངས་པ་དྲུང་ནས་འབྱིན་པར་མཛད་པའི་སེམས་རྩེ་གཅིག་པ་ཡིན་པའི་ཕྱིར། བཅུ་པ་སྨོན་ནས་མཁྱེན་པ་ནི། སངས་རྒྱས་ཀྱི་ཡེ་ཤེས་ནི་དགོངས་མ་ཐག་ཏུ་མཁྱེན་པའི་མངོན་
ཤེས་སོ། །སྨོན་ནས་མཁྱེན་པ་ཡིན་ཏེ། གདུལ་བྱའི་དོན་དུ་དུས་འཁོར་བ་ཇི་སྲིད་པ་དང་། རྣམ་པར་གྲོལ་བ་ཇི་སྲིད་པའི་གནས་སྐབས་སུ་འཇུག་ནུས་པའི་ཕྱིར། དེ་ཡང་ཉན་རང་ལས་
ཁྱད་པར་ལྔས་འཕགས་པ་ཡིན་ཏེ། །འབད་རྩོལ་གྱི་མཚན་མ་མེད་པར་ལྷུན་གྱིས་གྲུབ་པ་དང་། དངོས་པོ་གང་ལའང་མ་ཞེན་པས་ཡུལ་ཀུན་ལ་ཆགས་པ་སྤངས་པ་དང་། སྒྲིབ་པ་སྤངས་པས་
ཡུལ་ཀུན་ལ་ཐོགས་པ་མེད་པ་དང་། འཁོར་བ་ཇི་སྲིད་བར་རྟག་ཏུ་གནས་པ་དང་། སོ་སོ་ཡང་དག་པར་རིག་པའི་སྒོ་ནས་གདུལ་བྱའི་འདྲི་བ་ཀུན་ལ་ལན་ལྡོན་པས་ཐེ་ཚོམ་སེལ་བར་མཛད་

པའི་ཕྱིར་རོ། །བཅུ་གཅིག་པ་དབང་བཅུ་ནི། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་ལ་བརྟེན་ནས་རང་གཞན་གྱི་དོན་སྒྲུབ་པའི་ཡོན་ཏན་ལ་མི་མཐུན་པའི་ཕྱོགས་ཀྱིས་བརྫི་བར་མི་
ནུས་པར་དབང་འབྱོར་བ་ནི་དབང་བཅུའི་མཚན་ཉིད། དབྱེ་ན། ཚེ་དང་སེམས་དང་ཡོ་བྱད་དང་། །ལས་དང་སྐྱེ་བ་མོས་པ་དང་། །སྨོན་ལམ་རྫུ་འཕྲུལ་ཡེ་ཤེས་ཆོས། །འདི་དག་ཐུབ་པའི་
དབང་བཅུར་བཞེད། །ཅེས་པས། ཚེའི་འདུ་བྱེད་བྱིན་གྱིས་བརླབས་ནས་བསྐལ་པའམ་བསྐལ་པ་ལས་ལྷག་པའི་བར་དུ་འཚོ་བར་འདོད་ཀྱང་གནས་པར་ཚེ་ལ་དབང་བ་དང་། ཏིང་ངེ་འཛིན་
གྱི་སྒོ་གྲངས་མེད་པ་ལ་ཇི་ལྟར་འདོད་པ་བཞིན་དུ་སྙོམས་འཇུག་ནུས་པ་སེམས་ལ་དབང་བ་དང་། ནམ་མཁའ་མཛོད་ཀྱི་རང་བཞིན་ཟད་མི་ཤེས་པའི་ཡོ་བྱད་ལ་མངའ་བརྙེས་པས་ཇི་ལྟར་འདོད་པའི་
ལོངས་སྤྱོད་ཀྱི་ཆར་འབེབས་ནུས་པ་ཡོ་བྱད་ལ་དབང་བ་སྟེ། འདི་གསུམ་ནི་སྦྱིན་པའི་འབྲས་བུའོ། །བཟོ་དང་སྒྱུ་རྩལ་ལ་སོགས་པ་སྒོ་གསུམ་གྱི་ལས་ཇི་ལྟར་འདོད་པ་བསྒྲུབ་པར་ནུས་པ་ལས་ལ་

༄༅། །དབང་བ་དང་། སེམས་ཅན་ལ་ཕན་པའི་སླད་གང་དང་གང་དུ་འདོད་པའི་གནས་སུ་བསམས་བཞིན་དུ་སྐྱེ་བ་འཛིན་ནུས་པ་སྐྱེ་བ་ལ་དབང་བ་སྟེ། འདི་གཉིས་ནི་ཚུལ་ཁྲིམས་ཀྱི་འབྲས་
བུའོ། །འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱི་སྐུས་གང་བ་དང་། ས་གཞི་གསར་དུ་བསྒྱུར་བ་སོགས་ཇི་ལྟར་འདོད་པ་དེ་བཞིན་དུ་བསྒྱུར་བར་ནུས་པ་མོས་པ་ལ་དབང་བ་སྟེ་བཟོད་པའི་
འབྲས་བུའོ། །བྱང་ཆུབ་ཆེན་པོའི་གོ་འཕང་བརྙེས་པས་གདུལ་བྱའི་དོན་ཕུན་སུམ་ཚོགས་པ་འབད་མེད་དུ་བསྒྲུབ་པར་ནུས་པ་ནི་སྨོན་ལམ་ལ་དབང་བ་སྟེ་བརྩོན་འགྲུས་ཀྱི་འབྲས་བུའོ། །
གདུལ་བྱ་གང་ལ་གང་གིས་འདུལ་བར་མཁྱེན་ནས་རྫུ་འཕྲུལ་བསམ་གྱིས་མི་ཁྱབ་པ་སྟོན་པར་ནུས་པ་རྫུ་འཕྲུལ་ལ་དབང་བ་སྟེ་བསམ་གཏན་གྱི་འབྲས་བུའོ། །སོ་སོ་ཡང་དག་པར་རིག་པས་
ཤེས་བྱ་ཐམས་ཅད་ལ་ཆགས་ཐོགས་མེད་པར་མཁྱེན་ནུས་པ་ཡེ་ཤེས་ལ་དབང་བ་དང་། གསུང་རབ་ཡན་ལག་བཅུ་གཉིས་ལ་སོགས་པ་ཆོས་ཀྱི་སྒོ་བསམ་གྱིས་མི་ཁྱབ་པ་སྟོན་པར་ནུས་པ་ཆོས་ལ་

དབང་བ་སྟེ། འདི་གཉིས་ནི་ཤེས་རབ་ཀྱི་འབྲས་བུའོ། །བཅུ་གཉིས་པ་ཡོན་ཏན་མཐའ་ཡས་པར་བསྟན་པ་ནི། ཇི་སྐད་བཤད་པའི་ཡོན་ཏན་དེ་རྣམས་ནི་མཚོན་པ་ཙམ་སྟེ། གཞན་
དུ་སངས་རྒྱས་ཀྱི་ཡོན་ཏན་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་མཐའ་ནི། བྱང་ཆུབ་སེམས་དཔའ་ས་བཅུ་པ་ལ་གནས་པ་རྣམས་ཀྱིས་ཀྱང་རྟོགས་པར་མི་ནུས་པའི་ཕྱིར། དཀོན་
མཆོག་བརྩེགས་པ་ལས། བསྐལ་པ་བྱེ་བ་མང་པོར་མངོན་བརྗོད་ཀྱང་། །སངས་རྒྱས་ཡེ་ཤེས་ཚད་རྙེད་མི་འགྱུར་ཏེ། །ཞེས་དང་། གང་ཞིག་ང་ཡི་ཚིག་ལ་ཡིད་ཆེས་ནས། །རྒྱལ་བའི་ཡེ་
ཤེས་ཕུང་བོར་དབང་བྱས་ཏེ། །སངས་རྒྱས་ཉིད་ཀྱིས་མཁྱེན་ཅེས་ཚིག་ཏུ་བརྗོད། །ཅེས་སོགས་རྒྱ་ཆེར་གསུངས་པ་ལྟར་དང་། གཞན་ཡང་སངས་རྒྱས་ཀྱི་སྐུའི་ཡོན་ཏན་མཚན་དང་དཔེ་བྱད།
གསུང་གི་ཡོན་ཏན་དབྱངས་ཀྱི་ཡན་ལག་དྲུག་ཅུ་རྩ་བཞི། ཐུགས་ཀྱི་ཡོན་ཏན་ཟག་མེད་ཀྱི་ཡོན་ཏན་སྡེ་ཚན་ཉི་ཤུ་རྩ་གཅིག་སྟེ། བྱང་སོགས་སོ་བདུན། ཚད་མེད་བཞི། རྣམ་ཐར་བརྒྱད།

༄༅། །སྙོམས་འཇུག་དགུ། ཟད་པ་བཅུ། ཟིལ་གནོན་བརྒྱད། ཉོན་མོངས་མེད་པའི་ཏིང་ངེ་འཛིན། སྨོན་ནས་མཁྱེན་པའི་ཡེ་ཤེས། མངོན་ཤེས་དྲུག སོ་སོ་ཡང་དག་པར་རིག་པ་བཞི།
ཡོངས་སུ་དག་པ་བཞི། དབང་བཅུ། སྟོབས་བཅུ། མི་འཇིགས་པ་བཞི། སྲུང་བ་མེད་པ་གསུམ། དྲན་པ་ཉེར་བཞག་གསུམ། བསྙེལ་བ་མི་མངའ་བའི་ཆོས་ཉིད། བག་ཆགས་ཡང་དག་པར་
བཅོམ་པ། ཐུགས་རྗེ་ཆེན་པོ་བསམ་གྱིས་མི་ཁྱབ་པ། མ་འདྲེས་པ་བཅོ་བརྒྱད། རྣམ་པ་ཐམས་ཅད་མཁྱེན་པ་རྣམས་སོ། །ཕྲིན་ལས་ཀྱི་ཡོན་ཏན་ལམ་གྱི་རྟེན་མངོན་མཐོ་ལ་དགོད་པ་དང་། ངེས་
ལེགས་ཀྱི་རྒྱུ་ལམ་ལ་འགོད་པ། ངེས་ལེགས་ཀྱི་ངོ་བོ་ལམ་གྱི་འབྲས་བུ་ལ་འགོད་པ་སྟེ་གསུམ་ལ་ནང་གསེས་སུ་ཉི་ཤུ་རྩ་བདུན་དུ་ཕྱེ་སྟེ། དེ་རྣམས་ཕལ་ཆེར་སྔར་བཤད་ཟིན་ལ། ལྷག་མ་རྣམས་ནི་
མདོ་སྡེ་རིན་པོ་ཆེ་རྣམས་དང་། མངོན་པར་རྟོགས་པ་རྒྱན་རྩ་འགྲེལ་སོགས་ལས་ཤེས་པར་བྱའོ། །བཅུ་གསུམ་པ་ཕྲིན་ལས་བསམ་གྱིས་མི་ཁྱབ་པ་ལ་གཉིས་ཏེ། སྤྱིར་བསྟན་པ་དང་། བྱེ་བྲག་ཏུ་

བཤད་པའོ། །དང་པོ་ནི། དེ་ལྟར་ཡོན་ཏན་མཐའ་ཡས་པ་ལ་བརྟེན་ནས་དེ་བཞིན་གཤེགས་པའི་ཕྲིན་ལས་དུས་འཁོར་བ་ཇི་སྲིད་ཀྱི་བར་དུ་མཛད་པ་རྒྱུན་མི་འཆད་པས་རྟག་པ་དང་། ཡུལ་ནམ་མཁའི་
མཐའ་དང་མཉམ་པའི་སེམས་ཅན་ཐམས་ཅད་ལ་སྙོམས་པར་འཇུག་པས་ཁྱབ་པ་དང་། ངོ་བོ་གནས་སྐབས་མངོན་མཐོའི་ལམ་ལ་འགོད་པའི་ཕྱིར་ཕན་པ་དང་། མཐར་ཐུག་ངེས་པར་ལེགས་པ་བྱང་
ཆུབ་ཀྱི་གོ་འཕང་ལ་འགོད་པའི་ཕྱིར་བདེ་བ་སྟེ། དོན་རྣམ་པ་གཉིས་པོ་འབད་རྩོལ་མེད་པར་འབྱུང་བས་ལྷུན་གྱིས་གྲུབ་པའི་ཕྲིན་ལས་བསམ་གྱིས་མི་ཁྱབ་པ་ལ་དབང་འབྱོར་བའི་ཚུལ། རྟག་ཅིང་ཁྱབ་
དང་ལྷུན་གྲུབ་པའི། །ཡོན་ཏན་ཕ་རོལ་ཕྱིན་པ་འབྲས། །ཞེས་སོ། །གཉིས་པ་བྱེ་བྲག་ཏུ་སྨོན་པ་ནི། མཁྱེན་རབ་འཇམ་དཔལ་དབྱངས་ལྟར་ཚད་མེད་ཅིང་། །ཞེས་སོགས་བློ་ཀ་དྲུག་པོའི་དངོས་
བསྟན་རྣམས་ནི་གོ་སླ་ཞིང་། དོན་གཞན་ལ་དགོངས་པའི་ཚུལ་རྒྱ་ཆེར་བཤད་དུ་ཡོད་ཀྱང་འདིར་མ་སྨོས་སོ། །གསུམ་པ་མཇུག་གི་དོན་ནི། དེ་ལྟར་སྨོན་ལམ་བཏབ་པའི་དོན་དེ་རྣམས་དེ་དེ་བཞིན་དུ་།

༄༅། །འགྲུབ་པའི་ཕྱིར་བདེན་ཚིག་བརྗོད་པ་དང་། གནས་སྐབས་དང་མཐར་ཐུག་གི་ལེགས་ཚོགས་ལྷུན་གྱིས་གྲུབ་པའི་སླད་དུ་ཤིས་པ་བརྗོད་པ། སྐྱབས་གསུམ་བཀའ་སྡོད་བདེན་པའི་བྱིན་
རླབས་དང་། །སོགས་གློ་ཀ་གཉིས་ཀྱི་དོན་ནི་གོ་སླའོ། །དེ་རྣམས་ཀྱིས་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་རྩ་འགྲེལ་གྱི་སྐབས་སུ་གོ་དཀའ་བའི་གནས་རྣམས་ཅུང་ཟད་གཏན་ལ་ཕབ་པ་།
སྟེ། མདོར་བསྡུ་ན་སྨོན་ལམ་དངོས་གཞིའི་དོན་ནི་འདི་ཡིན་ཏེ། རྟེན་གྱི་གང་ཟག་གཅིག་ཐོག་མར་ལམ་ལ་འཇུག་པའི་ཚེ། ཆོས་ལ་འཇུག་པའི་སྒོ་དལ་འབྱོར་རྙེད་དཀའ་ནས་བཟུང་སྟེ་འཁོར་བའི་
ཉེས་དམིགས་བར་གྱི་ཉན་རང་དང་ཐུན་མོང་པའི་ལམ་ལ་བརྟེན་ནས་ཁམས་གསུམ་ལས་ངེས་པར་འབྱུང་པའི་བློ་བཅོས་མིན་དུ་སྐྱེས་པ་ན། རང་གཅིག་པུ་ཙམ་མ་ཡིན་པར་མཐའ་ཡས་པའི་སེམས་
ཅན་ཐམས་ཅད་ཀྱི་དོན་དུ་བསྟན་པ་ལ་འཇུག་པའི་སྒོ་ཐེག་པ་ཆེན་པོའི་སྐྱབས་འགྲོ་ནས་བཟུང་སྟེ་སྨོན་འཇུག་བྱང་སེམས་ལ་བློ་སྦྱོང་བའི་བར་དུ་བསླབས་ནས་མྱོང་བ་སྐྱེས་པ་ནི་ཚོགས་ལམ་གྱི་སྣེ་ཟིན་

པ་སྟེ། དེ་ནས་དབང་པོའི་རིམ་པ་དང་མཐུན་པར། རབ་གྲངས་མེད་གསུམ། འབྲིང་བདུན། ཐ་མ་སོ་གཉིས་ནས་བྱང་ཆུབ་ཀྱི་གོ་འཕང་འགྲུབ་པ་ཡིན་ཏེ། དེ་ཡང་གྲངས་མེད་གསུམ་ལ་མཚོན་ན།
གྲངས་མེད་དང་པོས་ཚོགས་སྦྱོར་གཉིས་རྫོགས། གཉིས་པས་མཐོང་ལམ་ས་དང་པོ་ནས་བཟུང་ས་བདུན་པའི་བར་མ་དག་ས་བདུན་དང་། གསུམ་པས་དག་པ་ས་གསུམ་བགྲོད་ནས་སློབ་ལམ་རྣམས་
རྫོགས་པ་དང་། སྒྲིབ་གཉིས་བག་ཆགས་དང་བཅས་པ་མི་སྐྱེ་བའི་ཆོས་ཅན་དུ་བྱས་ནས། དེའི་གཉེན་པོ་ལ་སློབ་མི་དགོས་པར་མི་སློབ་ལམ་དུ་ཕྱིན་ཏེ་བླ་ན་མེད་པའི་བྱང་ཆུབ་བརྙེས་པ་ཡིན་ནོ། །དེ་
ལྟར་ནའང་བྱང་སེམས་དབང་བོ་ཤིན་ཏུ་རྣོན་པོ་རྣམས་ཀྱིས་ནི་བསྐལ་པ་མང་པོའི་ཚོགས་ཀྱང་ཐབས་ལ་མཁས་པས་སྐད་ཅིག་ལ་འདུམ་པ་དང་། ཁྱད་པར་མཐོང་ལམ་ཐོབ་ནས་འདོད་ན་ཞག་བདུན་
གྱིས་ཀྱང་འཚང་རྒྱ་བར་ནུས་པའི་ཕྱིར་མཐའ་གཅིག་ཏུ་མ་ངེས་སོ། །དེ་རྣམས་ནི་མདོ་ལམ་རྐྱང་པའི་ཚུལ་ཏེ། སྔགས་དང་ཟུང་དུ་འབྲེལ་བ་ནི། སྨོན་པ་དང་འཇུག་པའི་བྱང་ཆུབ་ཀྱི་སེམས་ལ་བློ་

༄༅། །སྦྱོང་བ་ཡན་ཐུན་མོང་ལྟར་ལ། དེ་ནས་སེམས་ཅན་གྱི་དོན་ཁོ་ནར་མྱུར་དུ་སངས་རྒྱས་པར་འདོད་པས། སྨིན་བྱེད་ཀྱི་དབང་བསྐུར་བ་དང་། དམ་ཚིག་དང་སྡོམ་པས་རྒྱུད་དག་པར་
བྱ་བ་སྔོན་དུ་འགྲོ་བས། མཚན་བཅས་མཚན་མེད་ཀྱི་རྣལ་འབྱོར་རམ། བསྐྱེད་རྫོགས་ཀྱི་ཐབས་ལ་བརྟེན་ལམ་ལྔ་ས་བཅུ་མིག་འཕྲུལ་ལྟར་བགྲོད་ནས་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ཐོབ་
པར་འགྱུར་བ་སྟེ། དེའི་ཚུལ་ནི་འོག་ཏུ་སྔགས་ཀྱི་སྨོན་ལམ་ལས་འཆད་པར་འགྱུར་རོ། །ཕར་ཕྱིན་ཐེག་པའི་སྙིང་པོའི་ཕུལ། །བྱང་ཆུབ་སྤྱོད་པའི་སྨོན་ལམ་ལས། །བརྩམས་ཏེ་ཅུང་ཟད་བཤད་པའི་
དགེས། །འགྲོ་ཀུན་ཐམསཅད་མཁྱེན་བརྙེས་ཤོག །ཅེས་པའང་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་རྩ་འགྲེལ་གྱི་སྐབས་སུ་གོ་དཀའ་བའི་གནས་རྣམས་ཅུང་ཟད་གསལ་བར་བྱེ་སྟེ་ཟིན་བྲིས་སུ་བཏབ་པ་སརྦ་དཱ་ཀལྱྭ་ཎཾ་བྷ་བ་ཏུ། །དགེའོ། །དགེའོ། །དགེའོ། །

༄༅།  །བྱང་ཆུབ་སྤྱོད་པའི་སྨོན་ལམ་བན་བདེའི་ལྗོན་པའི་འགྲེལ་བ་རྒྱལ་སྲས་ལམ་གྱི་ཤིང་རྟའི་བསྡུས་དོན་བཞུགས་སོ། །

༄༅། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱ་བ་འགྲེལ་པ། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་ཕྱག་འཚལ་ལོ། །བློ་གྲོས་གདེངས་
ཅན་དབང་པོའི་གཙུག་རྒྱན་དུ། །ལེགས་བཤད་ནོར་བུའི་ཕྲེང་བ་སྦྱིན་མཛད་པའི། །མཁས་གྲུབ་བླ་མ་དེ་ལ་ཕྱག་འཚལ་ནས། །དམ་པའི་གསུངས་ངག་འགྲོལ་ལ་བརྩོན་པར་བྱ། །གཞན་
ལུགས་དགག་དང་རང་གཞུང་བཞག་པ་དང། །དེ་ལ་འགལ་བ་སྤོང་བའི་ཚུལ་གསུམ་གྱིས། །བསྟན་བཅོས་རྩོམ་པ་མཁས་ལ་གྲགས་མོད་དེ། །དེ་འདྲའི་ནུས་པ་བདག་ལ་ཅི་ཞིག་ཡོད། །
འོན་ཏེ་རང་དང་སྐལ་མཉམ་བྱིས་པ་ལ། །ལུང་རིགས་ཐབས་ཀྱིས་བྲན་པའི་ཟས་མཆོག་ལས། །མན་ངག་ནུ་ཞོའི་གཏུང་བ་ཕན་ཆེ་བར། །མཐོང་ནས་གཏམ་འདི་སྨྲ་ལ་ཞུམ་པའམ་མེད། །

༄༅། །དེ་ལ་འདིར་ཅིའི་ཕྱིར་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱ་སྙམ་པ་ལ། འདིས་ནི་བསྟན་བཅོས་འདིའི་དགོས་སོགས་ཆོས་བཞི་ཉེ་བར་བསྟན་ཏེ། བྱང་ཆུབ་
སེམས་དཔའི་ལམ་འབྲས་བུ་དང་བཅས་པའི་སྤྱོད་པ་རླབས་པོ་ཆེ་རྣམས་ནི་འདིའི་བརྗོད་བྱ་ཡིན་ལ། དེ་གང་གིས་སྟོན་པར་བྱེད་པའི་སྨོན་ལམ་གྱི་ཚིག་ལེའུར་བྱས་པ་འདི་ནི་བརྗོད་བྱེད་དོ། །。
འདི་ལ་ལུང་རིག་དང་མི་འགལ་བའི་ཐོས་བསམ་ལེགས་པར་བྱས་པའི་མཐུས་བརྗོད་བྱ་མངོན་པར་རྟོགས་པའི་རིམ་པ་རྣམས་མངོན་པར་ཁོང་དུ་ཆུད་པ་ནི་དགོས་པ་ཡིན་ལ། དགོས་པ་དེ་ཉིད་
གུས་རྟག་གི་སྦྱོར་བའི་བརྩོན་འགྲུས་དག་གིས་ཚུལ་བཞིན་དུ་བསྒོམ་པ་ལ་བརྟེན་ནས་མཐར་ཐུག་གི་ཕན་པ་དང་གནས་སྐབས་ཀྱི་བདེ་བ་མ་ལུས་པ་ལྷའི་དཔག་བསམ་གྱི་ལྗོན་པ་ལས་འདོད་དགུ་འབད་

པ་མེད་པར་འབྱུང་བ་བཞིན་དུ་ལྷུན་གྱིས་འགྲུབ་པ་ནི་ཉིང་དགོས་ཏེ། དེ་དག་ཀྱང་བརྗོད་བྱ་རྗོད་བྱེད་ཤེས་བྱ་དང་ཤེས་བྱེད་དུ་འགྲེལ་བས་མཚོན་ཕན་ཚུན་རྒྱུ་འབྲས་དེ་བྱུང་འབྲེལ་དང་། ངོ་བོ་།
བདག་གཅིག་གི་འབྲེལ་བ་སྟེ་གཉིས་པོ་གང་རུང་དུ་གྲུབ་པ་ནི་འབྲེལ་བ་ཡིན་ཞིང་། འདིའི་རྣམ་བཞག་ལ་མཁས་པ་ཁག་ཅིག་བརྗོད་བྱེད་ཡན་ལག་ཅན་དུ་བྱས་ཏེ། གཞན་དག་བརྗོད་བྱ་དང་དགོས་།
པ་དང་། ཉིང་དགོས་དང་། འབྲེལ་པ་སྟེ་ཡན་ལག་གི་ཆོས་བཞིར་བཤད་པ་དང་། གཞན་དག་བརྗོད་བྱ་རྗོད་བྱེད། དགོས་པ་དང་། དགོས་པའི་ཡང་དགོས་པ་སྟེ། འབྲེལ་བ་ཡན་
ལག་ཅན་དུ་བྱས་པའི་དགོས་འབྲེལ་ཡན་ལག་བཞིར་བཤད་པའང་ཡོད་དེ། དེ་ལ་ཡང་བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞི་དང་། དགོས་འབྲེལ་ངག་ལ་ཡོད་པའི་དགོས་
སོགས་ཆོས་བཞིར་དབྱེ་བ་སོགས་ཡོད་མོད་དེ། འདིར་ནི་གཞན་བཏང་སྙོམས་སུ་བྱས་ཏེ། དང་པོ་ཉིད་སྨྲས་པའོ། །ཅིའི་ཕྱིར་དགོས་སོགས་ཆོས་སྔོན་དུ་སྨྲས་སྙམ་པ་ལ། སློབ་དཔོན་

༄༅། །དབྱིག་གཉེན་གྱིས་མཛད་པའི་རྣམ་བཤད་རིགས་པ་ལས། མདོ་དོན་སྨྲ་བ་དག་གིས་ནི། དགོས་པ་བསྡུས་པའི་དོན་བཅས་དང་། །ཚིག་དོན་བཅས་དང་མཚམས་སྦྱོར་བཅས། །
བརྒལ་ལན་བཅས་པར་བསྙད་པར་བྱ། །ཞེས་བསྟན་བཅོས་སྤྱིའི་འཆད་ཐབས་ཀྱི་ཆིང་ལྔ་གསུངས་པ་འདི་ཉིད་ཀྱི་རྗེས་སུ་འབྲང་ནས་དགོས་པའི་དོན་སྔོན་དུ་བཤད་པའོ། །དེ་ལྟར་བསྟན་བཅོས་
ཀྱི་མིང་གདགས་པ་ལའང་དོན་ལས་མིང་བཏགས་པ་དབུ་མ་བདེན་གཉིས་ཞེས་པ་ལྟ་བུ་དང་། དཔེ་ལས་མིང་བཏགས་པ་སྐྱེས་རབས་དཔག་བསམ་འཁྲི་ཤིང་ཞེས་པ་ལྟ་བུ། གཞུང་ཚད་ལས་
མིང་བཏགས་པ་འདུལ་བ་སུམ་བརྒྱ་པ་ཞེས་པ་ལྟ་བུ་དང་། བསྟན་བཅོས་རྩོམ་པ་པོ་ལས་མིང་བཏགས་པ་འགྲེལ་བཤད་བུདྡྷ་པ་ལི་ཏ་ཞེས་པ་ལྟ་བུ་སྟེ་ལུགས་མང་དུ་ཡོད་ཀྱང་། དཔལ་མར་
མེ་མཛད་ཡེ་ཤེས་ཞབས་ཀྱི་ཞལ་སྔ་ནས་ནི། བསྟན་བཅོས་ཀྱི་མིང་མཐའ་དག་དོན་ལས་གདག་པར་བཞེད་དེ། འདིར་ཡང་དེ་ཉིད་ཀྱི་རྗེས་སུ་འབྲང་ངོ། །དེ་ལྟར་མཚན་དོན་གྱི་ཁོང་ནས་

དགོས་པའི་དོན་ལེགས་པར་བཤད་ནས་བསྡུས་པའི་དོན་ལ་འཇུག་པར་བྱ་སྟེ། དེ་སྟོན་པའི་ཕྱིར་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་ཕྱག་འཚལ་ལོ། །ཞེས་པ་
སྨོས་ཏེ། དེ་ཡང་བོདྷི་ས་ཏྭ་ཞེས་པ་བྱང་ཆུབ་སེམས་དཔའ་དང། མ་ཧཱ་ས་ཏཱ་ཞེས་པ་སེམས་དཔའ་ཆེན་པོ་ཞེས་པར་འགྱུར་བར་ལས། བོ་དྷིའི་སྒྲ་ཉེས་པ་མ་ལུས་པ་རང་བཞིན་གྱིས་བྱང་
བས་དང་། དགེ་ཆོས་ཀྱི་ཡོན་ཏན་མཐའ་དག་ངང་གིས་ཆུབ་པའི་རྒྱུ་མཚན་གྱིས་བྱང་ཆུབ་སྟེ་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ཀྱི་ཚིག་བླ་དགས་སོ། །དེ་སྐད་དུ་ཡང་འཇམ་དཔལ་
རྣམ་པར་རོལ་པའི་མདོ་ལས། སྲིང་མོ་གཞན་ཡང་ཕུང་པོ་རྣམས་ནི་འཕགས་པ་རྣམས་ཀྱི་ཐ་སྙད་ཡིན་པས་བྱང་ཆུབ་ཀྱང་འཕགས་པ་རྣམས་ཀྱི་ཐ་སྙད་དོ། །ཕུང་པོ་རྣམས་ནི་ཐ་སྙད་མེད་པའི་
རང་བཞིན་ཅན་ཏེ། བྱང་ཆུབ་ཀྱང་ཐ་སྙད་མེད་པའོ། །ཕུང་པོ་ལྔའི་རང་བཞིན་གང་ཡིན་པ་དེ་ནི་དེ་བཞིན་བཤེགས་པས་ཐུགས་སུ་ཆུད་པའི་ཆོས་ཐམས་ཅད་ཀྱི་རང་བཞིན་ཏེ། དེནི་བྱང་

༄༅། །ཆུབ་ཅེས་བྱའོ། །སྲིང་མོ་དེ་ལྟར་ན་ཕུང་པོ་ལྔའི་རང་བཞིན་ནི་བྱང་ཆུབ་ཀྱི་རང་བཞིན་ནོ། །བྱང་ཆུབ་ཀྱི་རང་བཞིན་ཆོས་ཐམས་ཅད་ཀྱི་རང་བཞིན་ཏེ། སྲིང་མོ་ཕུང་བོ་ལྔའི་རང་།
བཞིན་གང་ཡིན་པ་དང་། བྱང་ཆུབ་ཀྱི་རང་བཞིན་གང་ཡིན་པ་དེ་ནི་སེམས་ཅན་ཐམས་ཅད་ཀྱི་རང་བཞིན་ཏེ། སྲིང་མོ་དེའི་ཕྱིར་ངས་ཁྱོད་ལ་འདི་སྐད་དུ་ཁྱོད་ཉིད་བྱང་ཆུབ་པོ་ཞེས་སྨྲས་སོ། ། །
ཞེས་དང་། དེ་ལྟ་བུ་རང་བཞིན་དེ་ཡང་སྟོང་པ་ཉིད་ཡིན་པའི་ཚུལ། འཕགས་པ་ཀླུ་སྒྲུབ་ཀྱི་ཞལ་སྔ་ནས། མེ་ཡི་རང་བཞིན་ཆེ་བ་དང་། །བུ་རམ་རང་བཞིན་མངར་བ་ལྟར། །དེ་བཞིན་ཆོས་
རྣམས་ཐམས་ཅད་ཀྱི། །རང་བཞིན་སྟོང་པ་ཉིད་དུ་གསུངས། །ཞེས་བྱ་བ་འདི་བཀའ་སྩལ་ཏོ། །དེ་ལྟར་ན་ཆོས་ཐམས་ཅད་ཀྱི་ཆོས་ཉིད་རང་བཞིན་གྱིས་རྣམ་པར་དག་པ་ནི་བྱང་ཆུབ་ཅེས་བྱ་བ་ཡིན་
ཀྱང་། དེ་ཉིད་མངོན་དུ་བྱས་མིན་ལ་ལྟོས་ནས་གཞི་ལམ་འབྲས་བུའི་རྣམ་པར་བཞག་པ་ལས། འདིར་དེ་དག་ཁྱད་པར་སྟོན་པའི་ཕྱིར་ས་ཏཱ་ཞེས་པའི་སྒྲ་ཉེ་བར་སྦྱར་ཏེ། དེ་ཉིད་བརྟན་པ་དང་། བསྡུས་

པ་དང་། རྟོགས་པ་གསུམ་མམ། སེམས་ཅན་དང་། སེམས་དཔའ་དང་སྙིང་སྟོབས་ཆེ་བ་སྟེ་གསུམ་དག་ཏུ་འཇུག་པ་ལས། བརྟན་པའི་བྱང་ཆུབ་སེམས་དཔའ་ནི། དེ་བཞིན་ཉིད་མི་འགྱུར་
པའི་དོན་གྱིས་གཞི་ལ་ཉེ་བར་སྦྱར་རོ། །བསྡུས་པའི་བྱང་ཆུབ་སེམས་དཔའ་ནི། ཚོགས་རྣམ་པར་སྡུད་པའི་སྒོ་ནས་ལམ་ལ་ཉེ་བར་སྦྱར་རོ། །རྟོགས་པའི་བྱང་ཆུབ་སེམས་དཔའ་ནི། ཡེ་
ཤེས་མངོན་དུ་བྱས་པའི་ཁྱད་པར་ལས་འབྲས་བུའི་སར་ཉེ་བར་སྦྱར་རོ། །སེམས་ཅན་ལ་སོགས་པའང་། བག་ཆགས་གསོག་པའི་གཞི་བྱེད་པའི་ཆ་ནས་དང་། ལམ་རྗེས་སུ་བསྒྲུབ་པ་ལ་སེམས་
དཔའ་བའི་ཆ་ནས་དང་། གཞན་དོན་སྒྲུབ་པའི་སྙིང་རྗེའི་སྟོབས་ཆེན་པོ་དང་ལྡན་པ་རྣམས་ཀྱི་རྒྱུ་མཚན་ལས་གཞི་ལ་སོགས་པར་རིམ་བཞིན་སྦྱར་བར་བྱའོ། །དེ་ལྟར་ན་འདིར་ནི་རེ་ཞིག་གཉིས་
སུ་མེད་པའི་ཡེ་ཤེས་ལ་སྒྲ་དེ་འཇུག་པའི་རྒྱུ་མཚན་གྱིས་སེམས་དཔའི་སྒྲ་ཉེ་བར་བཟུང་སྟེ། འདི་ཡང་འཕགས་པ་དཀོན་མཆོག་བརྩེགས་པ་ཆེན་པོའི་ཆོས་རྣམ་གྲངས་བློ་གྲོས་མི་ཟད་པས་ཞུས་

༄༅། །པའི་ལེའུ་ལས་རིགས་ཀྱི་བུ་འདི་ལ་བྱང་ཆུབ་ནི་བརྡ་འམ་གདགས་པའམ་ཐ་སྙད་དུ་མི་དམིགས་ཤིང་། བྱང་ཆུབ་ལས་གུད་ན་བྱང་ཆུབ་ཀྱི་སེམས་ཀྱང་མི་དམིགས། 
བྱང་ཆུབ་ནི་བརྗོད་དུ་མེད་སེམས་ནི་བཟུངས་དུ་མེད་བསྟན་དུ་མེད། ཐོགས་པ་མེད་རྣམ་པར་རིག་པ་མེད་དེ་སེམས་པ་ཡང་མི་དམིགས་སོ་དེ་ཅི་ཕྱིར་ཞེ་ན། བྱང་ཆུབ་ནི་བརྗོད་དུ་མེད་པ་སྟེ་བྱང་ཆུབ་ཇི་།
ལྟར་སེམས་ཀྱང་དེ་བཞིན་ནོ། །སེམས་ཇི་ལྟར་བར་བྱང་ཆུབ་ཀྱང་དེ་བཞིན་ནོ། །བྱང་ཆུབ་སེམས་ཇི་ལྟ་བར་སེམས་དཔའ་རྣམས་ཀྱང་དེ་བཞིན་ནོ། །སེམས་དཔའ་རྣམས་ཇི་ལྟ་བར་འདས་
པ་དང་། མ་འོངས་པ་དང་ད་ལྟར་བྱུང་བའི་ཆོས་ཐམས་ཅད་ཀྱང་དེ་བཞིན་ནོ། །རིགས་ཀྱི་བུ་དེ་ལྟར་ན་བྱང་ཆུབ་སེམས་དཔའ་ཆེན་པོ་བྱང་ཆུབ་སེམས་དཔའི་མིང་ཐོབ་བོ། །ཆོས་ཐམས་ཅད་
ཀྱི་རྗེས་སུ་སོང་བའི་སེམས་དེ་ནི་བྱང་ཆུབ་ཀྱི་སེམས་ཤེས་པར་བྱའོ། །བྱང་ཆུབ་ནི། འདས་པ་དང་། མ་འོང་པ་དང་། ད་ལྟར་བྱུང་བ་མ་ཡིན་ཏེ་སེམས་ཀྱང་དེ་བཞིན་ནོ། །སེམས་དཔའ་

ཡང་དེ་བཞིན་ནོ། །ཞེས་གསུངས་པ་ཡིན་ནོ། །འོ་ན་བྱང་ཆུབ་སེམས་དཔའ་ཞེས་སྨྲས་པས་ཆོག་གིས་སེམས་ཆེན་པོ་ཞེས་སྨྲས་པ་འདི་ལ་དགོས་པ་གཞན་མེད་དམ་སྙམ་པ་ལས། ལ་ལ་དག་
ན་རེ། ཐོག་མར་བྱང་ཆུབ་ཀྱི་སེམས་ཀུན་རྫོབ་པའི་རྣམ་པར་བསྐྱེད་པ་ནས་བརྩམས་ཏེ་བྱང་ཆུབ་སེམས་དཔའ་ཞེས་པའི་མིང་ཐོབ་ཀྱང་། གང་གི་ཚེ་དོན་དམ་བྱང་ཆུབ་ཀྱི་སེམས་མངོན་དུ་མ་
བྱས་པ་དེ་ཇི་སྲིད་དུ་སེམས་དཔའ་ཆེན་པོ་ཞེས་པའི་མིང་མི་འཐོབ་བོ་ཞེས་ཟེར་རོ། །གཞན་དག་ན་རེ། ས་བདུན་པ་མན་ཆད་ཀྱི་ཐེག་ཆེན་འཕགས་པ་ནི་བྱང་ཆུབ་སེམས་དཔའ་ཡིན་ལ། དག་
པ་ས་གསུམ་ལ་གནས་པའི་བྱང་ཆུབ་སེམས་ནི་སེམས་དཔའ་ཆེན་པོ་ཡིན་ནོ་ཞེས་ཟེར་རོ། །འདིར་ཡང་སྔ་མ་ནི་རྒྱལ་སྲས་ཞི་བ་ལྷས་སྤྱོད་འཇུག་ཏུ། དེ་རིང་སངས་རྒྱས་རིགས་སུ་སྐྱེས། །སངས་
རྒྱས་སྲས་སུ་ད་གྱུར་ཏོ། །ཞེས་དང་། བྱང་ཆུབ་སེམས་སྐྱེས་གྱུར་ནས་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་འགྲོ། །བདེ་བཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །།

༄༅། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་གསུངས་པ་འདིའི་རྗེས་སུ་འབྲང་བ་སྟེ་རྒྱལ་བའི་སྲས་བོ་དང་བྱང་ཆུབ་སེམས་དཔའ་ནི་མིང་གི་རྣམ་གྲངས་སོ། །ཕྱི་མ་།
ནི་ས་དང་པོ་ཐོབ་པ་ལ་སེམས་དང་པོ་བསྐྱེད་པ་ལ་སོགས་པར་མདོ་ལས་གསུངས་པའི་དོན་སློབ་དཔོན་ཟླ་བ་གྲགས་པས་དབུ་མ་ལ་འཇུག་པར། ས་བཅུ་དང་། ཕར་ཕྱིན་བཅུ་དང་། སེམས་
བསྐྱེད་པ་བཅུ་རྣམས་སྦྱར་ནས་གསུངས་པའི་རྗེས་སུ་འབྲང་བ་སྟེ། འདིའི་ཕྱོགས་འཛིན་པ་ཁ་ཅིག་སོ་སོ་སྐྱེ་བོའི་བྱང་སེམས་མེད་པར་འདོད་པ་ནི་རིགས་པ་མ་ཡིན་ཏེ། དེ་ལྟར་ན་བྱང་ཆུབ་
སེམས་དཔའ་ལ་བཅས་པའི་ལྟུང་བ་མཐའ་དག་འབྱུང་མི་སྲིད་པར་འགྱུར་ཏེ། འཕགས་པ་ལ་དེ་དག་མི་འབྱུང་བའི་ཕྱིར་དང་། བསླབས་བཏུས་སུ། སེམས་ཅན་དམྱལ་བ་པ་ཆེན་པོའི་རྒྱུ། །
ཞེས་ཉེས་པ་དེ་དག་སྤྱད་ན་ངན་སོང་ཏུ་ལྟུང་བར་གསུངས་པ་གང་ཞིག འཕགས་པ་ལ་དེ་མི་སྲིད་པའི་ཕྱིར་རོ། །དེས་ན་འདི་ལྟར་ཤེས་པར་བྱ་སྟེ་། ས་དང་པོ་ལ་སོགས་པ་དེ་དག་རེ་རེར་ཡང་

རང་རང་ལ་ལྟོས་པའི་སྦྱོར་བའི་ལམ་དང་བར་ཆད་མེད་པའི་ལམ་དང་། རྣམ་གྲོལ་གྱི་ལམ་དང་། ཁྱད་པར་གྱི་ལམ་རྣམས་སོ་སོར་ཡོད་པ། གང་ཞིག ས་དང་པོའི་སྦྱོར་བའི་ལམ་ནི་སོ་
སོ་སྐྱེ་བོའི་སས་བསྡུས་ཡིན་པ་དང་། དེར་ཡང་མོས་སྤྱོད་ཆེ་ཆུང་གི་ས་དག་ཡོད་པའི་ཕྱིར། ས་ལ་ཞུགས་པ་དང་། སར་ཆུད་པ་དང་། ས་ལ་གནས་པའི་བྱེ་བྲག་གིས་དབྱེ་བས། ཐོག་མར་
སེམས་བསྐྱེད་པའི་དུས་ནས་ས་དང་པོའི་སྦྱོར་བར་ཞུགས་པར་ཕྱིར་འགལ་བ་མེད་དོ་སྙམ་མོ། །དེ་བཞིན་དུས་ལམ་དང་ཐེག་པའི་རྣམ་པར་བཞག་པ་མཐའ་དག་ཀྱང་། བྱང་ཆུབ་ཀྱི་སེམས་
བསྐྱེད་པའི་གནས་དང་། རྟེན་དང་། ཐབས་ཀྱི་བྱེ་བྲག་ལས་གཞན་མ་ཡིན་པའི་ཕྱིར་བྱང་ཆུབ་ཀྱི་སེམས་བསྐྱེད་པ་འདི་ནི་རྒྱལ་བ་ཐམས་ཅད་ཀྱི་བགྲོད་པ་གཅིག་པའི་ལམ་དང་། ལམ་
མགོ་གཅིག་པ་དང་། ཆོས་གཅིག་ཤེས་པས་ཐམས་ཅད་མཁྱེན་པར་འགྱུར་བ་ལ་སོགས་པར་མདོ་ལས་མང་དུ་བཤད་པའི་རྗེས་སུ་འབྲང་སྟེ་བསྟན་བཅོས་འདིར་ཡང་དེ་ཉིད་བརྗོད་བྱའི་གཙོ་བོར་བསྟན་

༄༅། །པ་ནི། འོག་ཏུ་རླབས་ཆེན་བྱང་ཆུབ་སེམས་མཆོག་བསྐྱེད་པར་ཤོག །ཅེས་དང་། གཞན་གྱི་དོན་དུ་སངས་རྒྱས་སྒྲུབ་པའི་བློས། །ཞེས་ལེགས་པར་གསུངས་ཤིང་གཞུང་འདིའི་
ལུས་རྣམ་པར་བཞག་པ་སྟེ་བསྡུ་བའི་གཞི་ཉིད་དུ་རིག་པར་བྱའོ། །དེ་ཚུལ་ངེས་འབྱེད་ཀྱི་ཡན་ལག་བསྡུ་བ་ལ། རྒྱུ་འབྲས་ཀྱི་འགྲོས་གཉིས་ལས། དང་པོ་ནི། བྱང་ཆུབ་ཀྱི་སེམས་རིན་
པོ་ཆེ་དེ་ཡང་རྒྱུ་གང་ལས་སྐྱེ་ན། འདིར་རང་གི་ངོ་བོ་དང་གཞན་གྱི་བསྟན་པའི་སེམས་བསྐྱེད་ཀྱི་རྒྱུ་དག་སོ་སོར་གསུངས་པ་ལས། དང་པོའི་དབང་དུ་བྱས་ཏེ། མདོ་སྡེའི་རྒྱན་དང་དབུ་མ་ལ་
ུའཇུག་པ་ལ་སོགས་པར་ཉེ་ལེན་གྱི་རྒྱུ་སྙིང་རྗེ་ཆེན་པོ་ཡིན་པར་གསུངས་པ་དང་། ལྷན་གཅིག་བྱེད་པའི་རྐྱེན་ཡང་ཚོགས་བསགས་པ་དང་། སྐྱབས་སུ་འགྲོ་བ་དག་ཡིན་པ་ལ་དགོངས་ནས་ཀུན་མཁྱེན་
བླ་མའི་ལེགས་བཤད་རྣམས་སུ་དེའི་རྒྱུ་སྙིང་རྗེ་ཆེན་པོ་དང་ལྡན་པ་བསམ་པའི་སྟོབས། ཚོགས་བསགས་པ་སྦྱོར་བ་སྟོབས། སྐྱབས་སུ་འགྲོ་བ་རྒྱུ་ཡི་སྟོབས་དེ། སྟོབས་གསུམ་དུ་བསྡུ་བར་མཛད་པ་

ཉིད་ཡོན་ཏན་རིན་པོ་ཆེའི་མཛོད་ཚིག་ལེའུར་བྱས་པར། སྟོབས་གསུམ་ལས་ནི་བྱང་ཆུབ་སེམས་སྐྱེ་བས། །སྙིང་རྗེ་ཆེ་དང་ཚོགས་བསགས་སྐྱབས་སུ་འགྲོ། །སེམས་དང་སྦྱོར་བ་རྒྱུ་ཡི་སྟོབས་
སུ་བཤད། །ཅེས་བྲིས་པ་དང་མཐུན་པར་བྱང་ཆུབ་ཀྱི་སེམས་བསྟན་པ་དེའི་སྔ་ལོག་ཏུ་སྟོབས་དང་པོ་བསམ་པའི་སྟོབས་སྙིང་རྗེ་སྟོན་པའི་ཕྱིར། །ཐོག་མེད་དུས་ནས། ཞེས་པ་ནས། སྙིང་
རྗེ་དང་བཅས་པས། ཞེས་པའི་བར་གྱི་ཚིག་རྐང་པ་གསུམ་གསུངས། དེའི་སྔོན་དུ་ཡང་གཉིས་པ་རྒྱུའི་སྟོབས་སྐྱབས་སུ་འགྲོ་བ་ཉིད་སྟོན་པའི་ཕྱིར། སྐྱབས་སུ་འགྲོ་བའི་སྡོམ་པ་ནོད་པར་ཤོག །
ཅེས་གསུངས་ཏེ། དེ་ཡང་ཡོན་ཏན་མཛོད་ལས། འཇིགས་དང་དད་དང་སྙིང་རྗེ་རྣམ་གསུམ་གྱིས། །སྐྱབས་སུ་འགྲོ་བ་སྐྱེས་བུ་ཆེན་པོའི་བློས། །ཞེས་པ་ལྟར། ཐུན་མོངས་མ་ཡིན་པའི་སྐྱབས་
འགྲོ་རྒྱུ་གསུམ་ལས་སྐྱེ་བར་གསུངས་ནའང་། འདིར་ཐུན་མོངས་གི་སྐྱབས་འགྲོའི་རྒྱུ་འཇིགས་པ་དང་དད་པ་གཉིས་ལས། ཕྱི་མ་སྟོན་པའི་ཕྱིར། རང་བཞིན་ཞེས་པ་ནས། བསམ་པ་རྩེ་

༄༅། །གཅིག་གིས། ཞེས་པའི་བར་གྱི་རྐང་པ་གསུམ་གསུངས། དེའི་སྔོན་དུ་ཡང་སྐྱེས་བུ་ཆུང་འབྲིང་གི་ལམ་གྱིས་བློ་རིམ་བཞིན་སྦྱངས་ནས་འཁོར་བ་སྤྱི་དང་བྱེ་བྲག་ལ་འཇིགས་
པའི་སེམས་བསྐྱེད་པ་དང་། དེའི་གཉེན་པོ་སྒྲུབ་པའི་མཐུན་རྐྱེན་ཚོགས་གསོགས་དགོས་པ་ལ་དགོངས་ནས། ཕྱི་མའི་དབང་དུ་བྱས་ཏེ། བྱང་ཆུབ་སྒྲུབ་ལ་ཞེས་པ་ནས་འགྲུབ་པར་ཤོག །
ཅེས་པའི་བར་གྱི་ཤོ་ལོ་ཀ་གཅིག་དང་། སྔ་མའི་དབང་དུ་བྱས་ཏེ། དེ་མ་ཐོབ་པའི་ཞེས་པ་ནས། ཡིད་ནི་འབྱུང་བར་ཤོག །ཅེས་པའི་བར་གྱི་ཤོ་ལོ་ཀ་བཞིས་ཆོས་བཞི་བོ་རིམ་པ་བཞིན་དུ་
བསྟན་ཏེ། དེ་རྣམས་ནི་སྐྱབས་སུ་འགྲོ་བའི་ཚོགས་སོ། །དེའི་སྔོན་དུ་ཡང་གསུམ་པ་སྦྱོར་བའི་སྟོབས་སྟོན་པའི་ཕྱིར་ཚོགས་གསོགས་པའི་སྒོ་ཐམས་ཅད་ཡན་ལག་བདུན་དུ་འདུས་པ་ལ་
དགོངས་ཏེ། འཕགས་པ་བཟང་པོ་སྤྱོད་པའི་སྨོན་ལམ་ལ་སོགས་པར་ཇི་ལྟར་གསུངས་པ་བཞིན། འདིར་ཡང་ཡན་ལག་བདུན་པོ་ཉིད་དོན་གཉིས་ལྷན་གྲུབ་ཅེས་པ་ནས། གོ་འཕང་ཐོབ་

པར་ཤོག ། ཅེས་པའི་བར་གྱི་ཤོ་ལོ་ཀ་བདུན་གྱིས་རིམ་པ་བཞིན་དུ་བསྟན་ནས། དེ་དག་ནི་བྱང་ཆུབ་ཀྱི་སེམས་རིན་པོ་ཆེ་དེ་ཉིད་གང་ལས་སྐྱེ་བའི་རྒྱུ་ལུགས་ལྡོག་གི་རིམ་པས་སྨྲས་པ་ཡིན་ནོ། །
གཉིས་པ་བྱང་ཆུབ་ཀྱི་སེམས་རིན་པོ་ཆེ་དེ་ཉིད་བསྒོམ་པའི་ཡན་ལག་གཞན་འབྲས་བུ་སྐྱེ་རིམ་གྱི་འགྲོས་བརྗོད་པ་ལ། ཐོག་མར་བྱང་ཆུབ་ཀྱི་སེམས་མ་སྐྱེས་པ་སྐྱེ་བ་དང་། སྐྱེས་པ་མི་ཉམས་ཤིང་།
གོང་ནས་གོང་དུ་འཕེལ་བར་བྱ་བའི་ཕྱིར། བྱམས་དང་སྙིང་རྗེ་ཞེས་པ་ནས། བརྩོན་པར་ཤོག །ཅེས་པའི་བར་ཤོ་ལོ་ཀ་གཅིག་གིས་སྨོན་པ་དང་འཇུག་པའི་བསླབ་བྱ་དག་མདོར་བསྟན་ནས། བྱེ་
བྲག་འཇུག་པའི་བསླབ་བྱ་བསྡུ་དངོས་བཞིས་བསྡུས་པའི་ཕ་རོལ་ཏུ་ཕྱིན་པ་དྲུག་ཉིད་རྒྱ་ཆེར་དབྱེ་བའི་ཕྱིར། གང་ལ་ཅི་འདོད་ཅེས་པ་ནས། ཤེས་རབ་ལྡན་པར་ཤོག །ཅེས་པའི་བར་གྱི་
ཤོ་ལོ་ཀ་དྲུག་རིམ་པར་གསུངས་སོ། །དེའི་རྗེས་སུ་དེ་ལྟར་བསམ་སྦྱོར་རྣམ་པར་དག་པས་བྱང་ཆུབ་ཀྱི་སེམས་བསྐྱེད་པས་ནི་ལམ་ལྔ་དང་ས་བཅུའི་ཡོན་ཏན་མཐའ་དག་རིམ་གྱིས་འཐོབ་པར་

༄༅། །འགྱུར་བའི་ཕྱིར། བསམ་པ་བྱང་ཆུབ་ཅེས་པ་ནས་བསྒྲོད་པར་ཤོག །ཅེས་པའི་བར་ཤོ་ལོ་ཀ་གཅིག་གསུངས་ནས། དེ་རྒྱ་ཆེར་དབྱེ་བའི་ཕྱིར། དེ་ཡང་དྲན་པ་ཉེར་བཞག་ཅེས་།
པ་ནས་ས་བཅུ་བགྲོད་པར་ཤོག །ཅེས་པའི་བར་གྱི་ཤོ་ལོ་ཀ་བཞིས་སྐྱེས་འཕགས་ཀྱི་སས་བསྡུས་པའི་སློབ་ལམ་བཞིའི་ངོ་བོ་རྣམ་བྱང་ཕྱོགས་ཀྱི་ཆོས་སུམ་ཅུ་རྩ་བདུན་པོ་དག་རིམ་གྱིས་
བསྟན་ནས། དེ་ཡང་དྲི་མེད་ཅེས་པ་ནས་ཀུན་ཏུ་འོད་ལ་གནས་པར་ཤོག །ཅེས་པའི་བར་ཤོ་ལོ་ཀ་གཅིག་གིས་འཕགས་ལམ་ས་བཅུ་གཅིག་པོ་བྱེ་བྲག་ཏུ་བཤད་དོ། །དེའི་རྗེས་སུ་དེ་ལྟར་བསྒོམ་
ནས་ས་ལམ་བགྲོད་པའི་འབྲས་བུ་སྐུ་དང་ཡེ་ཤེས་ལ་སོགས་པ་མངོན་དུ་ཐོབ་པའི་ཕྱིར། དེ་ལྟར་ལམ་ལྔ་ཅེས་པ་ནས་བདག་ཀྱང་འགྱུར་བར་ཤོག །ཅེས་པའི་བར་ཤོ་ལོ་ཀ་གཉིས་གསུངས་ཏེ།
དེ་རྒྱ་ཆེར་དབྱེ་བ་ལས། དང་པོ་རྟེན་སྐུ་གསུམ་གྱི་རྣམ་དབྱེ། །རང་བཞིན་རྣམ་དག་ཅེས་པ་ནས། གཞན་དོན་ལྷུན་གྲུབ་ཤོག །ཅེས་པའི་བར་ཤོ་ལོ་ཀ་གསུམ་གྱིས་རིམ་བཞིན་བསྟན་ནས།

གཉིས་པ་བརྟེན་པ་ཡེ་ཤེས་ལྔ། ཆོས་ཀྱི་དབྱིངས་དང་ཞེས་པ་ནས། དབང་འབྱོར་ཐོབ་པར་ཤོག །ཅེས་པའི་བར་ཤོ་ལོ་ཀ་གཅིག་གིས་བསྟན། དེའི་རྗེས་སུ་ཡོན་ཏན་གྱི་ཁྱད་པར་གཞན་བསྟན་
པ་ལས། སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པ་ཆོས་བཅོ་བརྒྱད་དང་། མཚན་དཔེ་དང་། ཟག་མེད་ཀྱི་ཕུང་པོ་དང་། སྤྱན་ལ་སོགས་པ་སྟེ་སྡེ་ཚན་དྲུག་པོ་རིམ་
པ་བཞིན། གནས་དང་གནས་མིན་ཞེས་པ་ནས་མངོན་དུ་འགྱུར་བར་ཤོག །ཅེས་པའི་བར་ཤོ་ལོ་ཀ་དྲུག་གིས་རིམ་བཞིན་བསྟན། དེའི་རྗེས་སུ་དེ་ལྟར་འབྲས་བུ་སངས་རྒྱས་ཐོབ་ནས་སླར་
ཡང་འཁོར་བ་མ་སྟོང་གི་བར་དུ་གཞན་དོན་མཛད་དགོས་པའི་ཕྱིར། དེ་ལྟར་རྒྱལ་བའི་ཞེས་པ་ནས་བཀྲ་ཤིས་ཤོག །ཅེས་པའི་བར་གྱི་ཤོ་ལོ་ཀ་དགུས་གཞན་དོན་སྒྲུབ་པའི་ཕྲིན་ལས་ཀྱི་བྱེ་བྲག་
མཐའ་དག་བསྟན། བཤད་བསྡུས་གསུམ་གྱི་སྒོ་ནས་ལེགས་པར་གཏན་ལ་ཕབས་པའོ། །འདི་དག་ནི་བྱང་ཆུབ་ཀྱི་སེམས་རིན་པོ་ཆེ་བསྒོམ་པའི་འབྲས་བུ་ཇི་ལྟར་སྐྱེ་ཚུལ་མཐར་ཆགས་སུ་བརྗོད་

༄༅། །པ་སྟེ། དེ་ལྟར་ན་ཆོས་དང་གང་ཟག་གཉིས་ཀའི་སྒྲ་གཞི་མཐུན་པར་བྱང་ཆུབ་སེམས་དཔའ་ཞེས་པའི་སྒྲ་དོན་རྣམ་པར་དབྱེ་བའི་སྒོ་ནས་བསྡུས་པའི་དོན་ལེགས་པར་བསྟན་ཏེ། བྱེ་
བྲག་ཏུ་བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་ལ་དགོས་པའི་དབང་གིས་ཕྱག་འཚལ་བ་ནི། བཟང་པོ་སྤྱོད་པའི་སྨོན་ལམ་ལས། རྒྱལ་བ་ཀུན་གྱི་སྲས་ཀྱི་ཐུ་བོ་ལ། །གང་གི་མིང་ནི་ཀུན་
ཏུ་བཟང་ཞེས་བྱ། །མཁས་པ་དེ་དང་མཚུངས་པར་སྤྱད་པའི་ཕྱིར། །དགེ་བ་འདི་དག་ཐམས་ཅད་རབ་ཏུ་བསྔོ། །ཞེས་གསུངས་པ་ལྟར། བདག་ཉིད་ཆེན་པོ་འདིས་ནི་བྱང་ཆུབ་སེམས་དཔའི་
སྤྱོད་པ་མཐའ་དག་སྨོན་ལམ་རྣམ་པར་དག་པའི་སྒོ་ནས་ལེགས་པར་སྤྱོད་དོ་ཞེས་ཡོངས་སུ་གྲགས་ཏེ། དེས་ན་འདིར་ཡང་ཇི་ལྟར་སྨོན་པའི་འབྲས་བུ་མངོན་དུ་འགྲུབ་པའི་ཕྱིར་དང་། སྟོན་
པ་དང་བསྟན་བཅོས་ལ་རྒྱུ་མཚན་ཤེས་ནས་དད་པ་སྐྱེ་བར་འགྱུར་པ་ལ་སོགས་པའི་དགོས་པ་དུ་མ་ཉེ་བར་བཟུང་སྟེ་སྒོ་གསུམ་གུས་པས་ཕྱག་འཚལ་ལོ། །ཞེས་བརྗོད་པར་མཛད་དོ། །དེ་

དག་གིས་ནི་བསྡུས་དོན་རྗེས་འབྲེལ་དང་བཅས་པ་སྨོས་ཏེ་ཀླད་དོན་སོང་།

༄༅། །སྨོན་ལམ་ཕན་བདེའི་ལྗོན་པའི་མཚམས་སྦྱོར་གྱི་ངག་བཀོལ་བཞུགས་སོ། །

༄༅ ། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་འདིའི་ས་བཅད་ཀྱི་འབྲེལ་པ་ཅུང་ཟད་བརྗོད་ན། དང་པོ་སྨོན་ལམ་འགྲུབ་པའི་རྒྱུ་ཡན་ལག་བདུན་པ་ལ། དང་པོ་ཕྱག་འཚལ་བའི་
ཡན་ལག གཉིས་པ་མཆོད་པ་འབུལ་བའི་ཡན་ལག གསུམ་པ་སྡིག་པ་བཤགས་པའི་ཡན་ལག བཞི་པ་བསོད་ནམས་ལ་རྗེས་སུ་ཡི་རང་བའི་ཡན་ལག ལྔ་པ་ཆོས་ཀྱི་འཁོར་ལོ་བསྐོར་བར་
བསྐུལ་བའི་ཡན་ལག དྲུག་པ་མྱ་ངན་ལས་མི་འདའ་བར་གསོལ་བ་འདེབས་པའི་ཡན་ལག བདུན་པ་བསྔོ་བའི་ཡན་ལག་གོ །དེ་དག་ཀྱང་སྨོན་ལམ་འགྲུབ་པའི་རྒྱུ་ཡིན་ཏེ། རྒྱུ་བསོད་
ནམས་ཀྱི་ཚོགས་ལ་མ་བརྟེན་པར་འབྲས་བུ་ཡིད་འོང་གི་དངོས་པོ་ཐོབ་པ་ནི་ནམ་ཡང་མི་སྲིད་པས། དཔེར་ན་ལོ་ཏོག་འདོད་པས་ས་བོན་བཞིན་དུ་འབྲས་བུ་འདོད་པས་རྒྱུ་ལ་ནན་ཏན་ཏུ་བྱ་བ་ནི་

༄༅ ། །རིགས་པ་ཡིན་ནོ། །རྒྱུ་ཚོགས་བསགས་པ་དང་ཡུལ་ཁྱད་པར་ཅན་ལ་བརྟེན་པ་མེད་པར་སོ་སོའི་སྐྱེ་བོས་གྱུར་ཤོག་གི་སྨོན་ལམ་ལ་རེ་བ་བྱེད་པ་ནི་ནམ་མཁའ་ལ་སོ་ནམ་འདོད་པ་
དང་འདྲ་སྟེ་ངལ་བ་ཙམ་ཁོ་ནའི་འབྲས་བུར་ཟད་དོ། །དེ་ཡང་ཡུལ་ཁྱད་པར་ཅན་རྒྱལ་བ་སྲས་བཅས་ལ་བརྟེན་པ་དེ་ཡང་ང་རྒྱལ་གྱི་འགྱིང་བག་བཅོམ་ནས། བདག་ཏུ་འཛིན་པའི་གཞི་ལུས་
ངག་ཡིད་གསུམ་བྲན་དུ་ཕུལ་ཏེ་ཞེ་ས་དང་གུས་པར་བཅས་པ་དགོས་པས་དང་པོ་ཕྱག་འཚལ་བའི་ཡན་ལག་གོ །དེ་ནས་བདག་གིར་འཛིན་པའི་ལོངས་སྤྱོད་ལ་ཞེན་པ་སྤངས་ནས་ཅི་ཡོད་མཆོད་པར་མ་
ཕུལ་ན། འཇིག་རྟེན་པ་རྣམས་ནོར་འདོད་པས་རྗེ་དཔོན་བརྟེན་པ་ལྟར། དམ་པའི་སྐྱབས་འོག་ཏུ་ཚུད་པ་ཡང་ཆོས་བརྒྱད་ཚེ་འདིར་འཆོར་བས་དེའི་གཉེན་པོར་གཉིས་པ་མཆོད་པ་འབུལ་བའི་

ཡན་ལག དེ་ནས་རང་རྒྱུད་ཀྱི་སྡིག་ལྟུང་ལ་བཤགས་སྦྱང་མ་བྱས་ན་གཡའ་དང་བཅས་པའི་མེ་ལོང་ལ་གཟུགས་བརྙན་མི་འཆར་བ་དང་། གདོལ་པ་མ་རབས་རྒྱལ་པོའི་བློན་པོར་མི་འོས་
པ་ལྟར། རང་རྒྱུད་ལ་ཡོན་ཏན་གྱི་གཟུགས་བརྙན་མི་འཆར་ཞིང་རྒྱལ་བ་སྲས་བཅས་ཀྱི་བྲན་དུ་མི་འོས་པས། དེའི་གཉེན་པོར་གསུམ་པ་སྡིག་པ་བཤགས་པའི་ཡན་ལག དེ་ནས་གཞན་
གྱི་ཡོན་ཏན་དང་བསོད་ནམས་ལ་རྗེས་སུ་ཡི་རང་བ་མེད་ན་རྒྱུད་ཕྲག་དོག་གིས་བསླད་ནས་དམ་པའི་ཡོན་ཏན་མི་མཐོང་བས་དེའི་གཉེན་པོར། བཞི་པ་རྗེས་སུ་ཡི་རང་། དེ་ནས་ཆོས་
ཀྱི་བགོ་སྐལ་མ་ལོན་ན་རྒྱ་མཚོའི་གླིང་ནས་སྟོང་ལོག་བྱས་པ་དང་འདྲ་བས། ལྔ་པ་ཆོས་ཀྱི་འཁོར་ལོ་བསྐོར་བར་བསྐུལ་བ། དེ་ཡང་ཡུན་ཐུང་དུས་འགྲོ་བ་མང་པོའི་དོན་དུ་མི་འགྱུར་བས་
རྒྱལ་བ་སྲས་བཅས་མྱ་ངན་ལས་མི་འདའ་བར་གསོལ་བ་འདེབས་པ་རྣམས་ཀྱིས་རང་རྒྱུད་རྣམ་པར་དག་ནས་ཚོགས་རྒྱ་ཆེན་པོ་རྫོགས་པའོ། །དེ་ལྟར་བསོད་ནམས་བསགས་པ་དེ་ཡང་ཐབས་

༄༅། །དང་ཤེས་རབ་ཁྱད་པར་ཅན་གྱིས་རང་གཞན་སེམས་ཅན་ཐམས་ཅད་རྣམ་མཁྱེན་སངས་རྒྱས་ཐོབ་པའི་རྒྱུར་མ་བསྔོས་ན་གནས་སྐབས་བདེ་འབྲས་ཕྲ་མོ་མྱོང་ནས་འཛད་པར་འགྱུར་བས་།
ཀུན་མཁྱེན་རྒྱལ་བའི་གོ་འཕང་མཆོག་གི་རྒྱུར་བསྔོ་བའོ། །གཉིས་པ་སྨོན་ལམ་དངོས་ལ། དེ་ལྟར་དོན་དུ་གཉེར་བྱའི་གཙོ་བོ་རྣམ་མཁྱེན་སངས་རྒྱས་ཀྱི་གོ་འཕང་དེ་ཡང་། ལམ་སྒྲུབ་
པ་སྔོན་དུ་སོང་བ་མེད་པར་འབྱུང་བ་ནི་མི་སྲིད་པས། ལམ་སྒྲུབ་པ་དེ་ཡང་། ལམ་གྱི་རྟེན་མཆོག་དལ་འབྱོར་གྱི་མི་ལུས་ཁོ་ན་ལ་རག་ལས་པས་དང་པོ་དལ་འབྱོར་ཐོབ་ནས་དོན་ཡོད་བྱེད་པར་
སྨོན་པ། དལ་འབྱོར་དོན་ཡོད་པ་དེའང་གང་ཡིན་ན། དང་པོ་ཡང་དག་པའི་བཤེས་གཉེན་བརྟེན་པ། བར་དུ་ཐོས་བསམ་བསྒོམ་ལ་བརྩོན་ཏེ། དེའི་འབྲས་བུ་རྒྱལ་བའི་བསྟན་པ་ལུང་
དང་རྟོགས་པ་ལ་བཤད་སྒྲུབ་འཁོར་ལོ་གཉིས་ཀྱིས་བྱ་བ་བྱེད་ནུས་པ་ཞིག་དགོས་པས། དེའང་བརྩོན་འགྲུས་དྲག་པོ་རྒྱུན་ཆད་མེད་པས་མ་འབད་ནའང་མི་འབྱུང་བ་ལ། བརྩོན་འགྲུས་དེ་

ཡང་མི་རྟག་འཆི་བ་དྲན་པའི་ལྕག་གིས་བསྐུལ་ནས་བར་མེད་ཆོས་ལ་བསྐུལ་བ་ཞིག་དགོས་པས། གཉིས་པ་མི་རྟག་པ་འཆི་བ་དྲན་པར་སྨོན་པ། དེ་ལྟར་འཆི་བ་དྲན་ཡང་འཆི་སྙམ་གྱིས་ཡི་མུག་
སྒོམ་པ་ཁོ་ནས་ཕན་པ་མེད་ཅིང་། འཆི་ཚེ་རང་བྱས་ཀྱི་ལས་འབྲས་མ་གཏོགས་ཕན་གནོད་ཀྱི་བྱེད་པོ་སུ་ཡང་མེད་པས། གསུམ་པ་སྐྱེས་བུ་ཆུང་ངུ་དང་ཐུན་མོང་བའི་ལམ་དུ་རྒྱུ་འབྲས་
ལ་ཡིད་ཆེས་སྐྱེ་བར་སྨོན་པ། དེ་ལྟར་རྒྱུ་འབྲས་ལ་ངེས་པ་ཅུང་ཟད་རྙེད་ནས་སྤང་བླང་བྱེད་ཁུལ་བྱས་ཀྱང་། འཁོར་བ་མཐའ་དག་སྡུག་བསྔལ་དུ་ཤེས་ནས་བློ་ལྡོག་པ་ཞིག་མེད་ན་དགེ་བ་བསྒྲུབས་ཀྱང་
འཁོར་བའི་རྒྱུ་ལས་མ་འདས་ཤིང་འཁོར་བའི་བདེ་བ་ཕྲ་མོ་ལ་སྙིང་པོ་མེད་པས། བཞི་པ་སྐྱེས་བུ་འབྲིང་དང་ཐུན་མོང་གི་ལམ་དུ་འཁོར་བའི་གནས་ལ་ཡིད་འབྱུང་སྐྱེ་བར་སྨོན་པ། དེ་ལྟར་འཁོར་
བ་མཐའ་དག་སྡུག་བསྔལ་དུ་ཤེས་པས་རང་ཉིད་གཅིག་པུ་དེ་ལས་ཐར་འདོད་ཀྱི་བློ་ཙམ་སྐྱེས་ཀྱང་། ཐོག་མེད་དུས་ནས་དྲིན་གྱིས་བསྐྱངས་པའི་མ་རྒན་སེམས་ཅན་ཐམས་ཅད་སྡུག་བསྔལ་སྣ་ཚོགས་

༄༅། །ཀྱིས་མནར་བ་ཡལ་བར་བོར་ན་དེ་ལས་ཁྲེལ་བ་མེད་པས་གཞན་ཕན་བྱང་ཆུབ་ཀྱི་སེམས་དང་འབྲེལ་བ་སྐྱེས་བུ་ཆེན་པོའི་ལམ་ལ་འཇུག་དགོས་ཤིང། དེའང་ལམ་གྱི་འགལ་རྐྱེན་
སྤངས་ཤིང་མཐུན་རྐྱེན་ཚང་བ་མེད་ན་མི་འབྱུང་བས། ལྔ་པ་ལམ་གྱི་མཐུན་རྐྱེན་ཡིད་བཞིན་དུ་འབྱུང་བར་སྨོན་པ། མཐུན་རྐྱེན་ཚངས་ནས་ལམ་ལ་འཇུག་པ་ལ་དང་པོ་ལམ་ཐམས་ཅད་ཀྱི་རྟེན་གཞི་
དཀོན་མཆོག་གསུམ་ལ་སྐྱབས་སུ་འགྲོ་ཞིང་དེའི་བསླབ་བྱ་སློབ་པ་གལ་ཆེ་བས། དྲུག་པ་དཀོན་མཆོག་གསུམ་ལ་སྐྱབས་སུ་འགྲོ་བར་སྨོན་པ། དེ་ལྟར་སྐྱབས་སུ་སོང་ནས་ལམ་ལ་སློབ་པ་
དེ་ཡང་དང་པོ་བསམ་པ་བྱང་ཆུབ་ཀྱི་སེམས་རྒྱུད་ལ་མ་སྐྱེས་ན་སྦྱོར་བ་རྒྱལ་སྲས་ཀྱི་སྤྱོད་པ་མི་འབྱུང་ལ་བསམ་པ་བྱང་ཆུབ་སེམས་དེ་ཡང་རྩ་བ་སྙིང་རྗེ་སྐྱེས་པ་ལ་རགས་ལས་པས། བདུན་པ་
སྙིང་རྗེའི་རྩ་བ་ཅན་གྱི་སྨོན་སེམས་བསྐྱེད་པར་སྨོན་པ། དེ་ལྟར་བཅོས་མིན་གྱི་སྨོན་སེམས་རྒྱུད་ལ་སྐྱེས་ན་དེ་ཉིད་དངོས་སུ་སྒྲུབ་འདོད་ཀྱི་འཇུག་སེམས་སྐྱེ་བས། བརྒྱད་པ་འཇུག་པ་བྱང་ཆུབ་

མཆོག་ཏུ་སེམས་བསྐྱེད་པར་སྨོན་པ། དེ་ལྟར་སེམས་བསྐྱེད་པ་དེ་མི་ཉམས་ཤིང་གོང་དུ་འཕེལ་བའི་ཕྱིར་དུ་གཞན་ཕན་གྱི་ཐབས་ལ་སློབ་དགོས་པས། དགུ་པ་བསམ་སྦྱོར་ཁྱད་པར་ཅན་ལ་
སྨོན་པ། དེ་ལྟར་སེམས་བསྐྱེད་ནས་ཐེག་ཆེན་གྱི་ལམ་ལ་སློབ་པ་ལ་ཉམས་ལེན་ཕ་རོལ་ཏུ་ཕྱིན་པ་དྲུག་གི་དང་པོ་ལུས་དང་ལོངས་སྤྱོད་ལ་ཡོངས་སུ་འཛིན་པའི་ཆགས་པ་མ་སྤངས་ན་གཞན་
ཕན་སྒྲུབ་པ་བལྟ་ཅི་གཞན་གནོད་སྤངས་པ་ཙམ་ཡང་མི་ནུས་པས། བཅུ་པ་སྦྱིན་པ་རྣམ་གསུམ་གཏོང་བར་སྨོན་པ་དང་། སྦྱིན་པས་ལོངས་སྤྱོད་ལ་མ་ཆགས་པ་དེས་གཞན་གནོད་ཀྱི་ཉེས་སྤྱོད་
སྡོམ་ཞིང་རྣམ་གཡེང་མེད་པར་དགེ་བ་སྡུད་པའི་ཚུལ་ཁྲིམས་ཡང་དག་པ་སྲུང་ནུས་པས་ན། བཅུ་གཅིག་པ་ཚུལ་ཁྲིམས་རྣམ་པར་དག་པ་སྲུང་བར་སྨོན་པ། ཚུལ་ཁྲིམས་ལྡན་པ་དེས་གཞན་
གནོད་དང་སྡུག་བསྔལ་སོགས་བཟོད་ནུས་ཤིང་གནོད་ལན་ལ་གནོད་པ་བྱེད་པ་སོགས་སྤངས་བའི་བཟོད་པ་སྐྱེ་སླ་བས། བཅུ་གཉིས་པ་རླབས་ཆེན་བཟོད་པ་སྒོམ་པར་སྨོན་པ། བཟོད་པ་དང་ལྡན་

༄༅། །པ་དེ་ལ་ཚ་གྲང་ངལ་དུབ་སོགས་ཀྱིས་མི་སྐྱོ་བར་བརྩོན་འགྲུས་རྩོམ་པ་འབྱུང་བས་ན། བཅུ་གསུམ་པ་ཉིན་མཚན་དགེ་བའི་བརྩོན་འགྲུས་རྩོམ་པར་སྨོན་པ། བརྩོན་འགྲུས་དང་ལྡན་
པ་དེས་འབད་པ་དྲག་པོས་ཡེངས་མེད་དུ་བསྒོམ་ན་བསམ་གཏན་གྱི་སེམས་ཁྱད་པར་ཅན་ཐོབ་པར་ནུས་པས། བཅུ་བཞི་པ་བསམ་གཏན་དོན་ལ་མཉམ་པར་འཇོག་པར་སྨོན་པ། བསམ་གཏན་གྱིས་
སེམས་གཞན་དུ་མི་གཡེངས་པའི་རྟེན་ལ་ཡང་དག་པའི་ཤེས་རབ་དྲི་མ་མེད་པ་སྐྱེ་ས། བཅོ་ལྔ་པ་ཐོས་བསམ་བསྒོམ་པའི་ཤེས་རབ་ལྡན་པར་སྨོན་པ། དེ་ལྟར་རྒྱལ་སྲས་བྱང་ཆུབ་སེམས་དཔའི་
སྤྱོད་པ་ལ་ཚུལ་བཞིན་དུ་སློབ་པ་དེ་ལ་ལམ་དང་འབྲས་བུའི་ཡོན་ཏན་ཐམས་ཅད་ངེས་པར་འབྱུང་བས། བཅུ་དྲུག་པ་ལམ་ལྔ་ས་བཅུ་སྤྱིར་སྨོན་པ། དེ་ཡང་བྱང་ཆུབ་ཆེན་པོའི་རྒྱུ་ཚོགས་ལ་དང་
པོར་སློབ་ཅིང་ཕྱི་ནང་གི་དངོས་པོ་ལ་རྟོག་པའི་ཤེས་རབ། དགེ་སྡིག་གི་སྤང་བླང་ལ་འཇུག་པའི་བརྩོན་འགྲུས། ཡང་དག་པའི་བསམ་གཏན་སྦྱོང་བའི་ཏིང་ངེ་འཛིན་གསུམ་གྱིས་བདེན་པ་བཞིའི་

འཇུག་ལྡོག་གི་ལམ་ལ་འཇུག་པ། ཚོགས་ཀྱི་ལམ་དང་པོར་སྐྱེ་བས། བཅུ་བདུན་པ་ཚོགས་ལམ་གསུམ་ལ་འཇུག་པར་སྨོན་པ། དེའི་རྗེས་སུ་བདེན་པ་བཞིའི་འཇུག་ལྡོག་ལ་ཉེ་བར་སྦྱོར་།
བའི་ཕྱིར་དུ་དད་སོགས་དབང་པོ་ལྔ་དང་སྟོབས་ལྔ་བསྒོམ་པའི་ལམ་འབྱུང་བས། བཅོ་བརྒྱད་པ་སྦྱོར་བའི་ལམ་ལ་གནས་པར་སྨོན་པ། དེ་ནས་སྦྱོར་ལམ་ཆོས་མཆོག་ཆེན་པོའི་རྗེས་སུ་སྡུག་བསྔལ་
སྟོང་ཉིད་དུ་ཤེས། ཀུན་འབྱུང་མཐོང་སྤང་སྤངས། དེ་སྤང་བའི་འགོག་པ་མངོན་དུ་བྱས། རྣམ་པར་མི་རྟོག་པའི་མཐོང་ལམ་རྒྱུད་ལ་བརྟེན་པའི་མངོན་པར་རྟོགས་པ་འབྱུང་བས་ན། བཅུ་
དགུ་པ་མཐོང་ལམ་རྒྱུད་ལ་སྐྱེ་བར་སྨོན་པ། དེ་ནས་རྣམ་པར་དག་པ་མཐར་ཐུག་གི་འབྲས་བུར་ངེས་པར་འབྱིན་པའི་ཕྱིར་དུ་མཐོང་བའི་དོན་ལ་ཡང་དང་ཡང་དུ་གོམས་འདྲིས་བྱེད་པས། ཉི་
ཤུ་པ་སྒོམ་པའི་ལམ་དུ་ས་བཅུ་བགྲོད་པར་སྨོན་པ། དེ་ལྟར་ས་བཅུ་རིམ་གྱིས་བགྲོད་པའི་མཐར་བཅུ་གཅིག་པ་འབྲས་བུ་སངས་རྒྱས་ཀྱི་ས་མངོན་དུ་བྱེད་པས། ཉེར་གཅིག་པ་ས་བཅུ་མཐར་

༄༅། །ཕྱིན་ནས་ཀུན་ཏུ་འོད་ལ་གནས་པར་སྨོན་པ། དེ་ལྟ་བུའི་ས་བཅུ་གཅིག་པ་དེ་ལ་འབྲས་བུ་ཆོས་རྒྱ་མཚོ་ལྟ་བུ་འབད་མེད་ལྷུན་གྲུབ་ཏུ་འབྱུང་བས། ཉེར་གཉིས་པ་སངས་རྒྱས་ཀྱིས་
ཡོན་ཏན་སྤྱི་ལ་སྨོན་པ། དེ་ཡང་སངས་རྒྱས་ཐམས་ཅད་ཆོས་སྐུའི་ངོས་ན་སྤངས་རྟོགས་ལ་ཁྱད་པར་མེད་ཀྱང་། །སྔོན་སློབ་པ་ལམ་གྱི་གནས་སྐབས་ན་སྨོན་ལམ་རྒྱ་ཆེ་ཆུང་གི་དབང་གིས་
གཟུགས་སྐུས་འགྲོ་དོན་མཛད་པ་ལ་ཁྱད་པར་ཡོད་པས། ཉེར་གསུམ་པ་དུས་གསུམ་གྱི་རྒྱལ་བ་ཀུན་དང་མཛད་པ་མཉམ་པར་སྨོན་པ། དེ་ཡང་གཞི་བདེ་གཤེགས་སྙིང་པོའི་ཆོས་ཉིད་སྒྲིབ་བྲལ་དུ་
གྱུར་པའི་ཆོས་ཉིད་ཀྱི་སྐུའམ་ཡོན་ཏན་གྱི་རྟེན་དུ་གྱུར་བའི་ཆོས་སྐུ་སངས་རྒྱས་རང་ངོའི་དགོངས་པ་མངོན་དུ་བྱེད་པས། ཉེར་བཞི་པ་དག་པ་གཉིས་ལྡན་ཆོས་སྐུ་ཐོབ་པར་སྨོན་པ། དེའི་ངང་
ལས་རྣམ་པར་སྨིན་པའི་སྐུ་མཚན་དཔེ་ཡོན་ཏན་རྒྱ་མཚོའི་བདག་ཉིད་སངས་རྒྱས་ཀྱི་གཟུགས་ཁྱད་པར་ཅན་ས་བཅུའི་སེམས་དཔའ་ལ་སྣང་བས། ཉེར་ལྔ་པ་ལོངས་སྤྱོད་རྫོགས་སྐུ་མངོན་དུ་

འགྱུར་བར་སྨོན་པ། དེ་ལས་དག་དང་མ་དག་གི་གདུལ་བྱ་ཐུན་མོང་དུ་མཁའ་ཟླ་ལས་ཆུ་ཟླ་བཞིན་སྤྲུལ་པའི་སྐུ་བསམ་གྱིས་མི་ཁྱབ་པ་འཁོར་བ་མ་སྟོང་པར་འཆར་བས་ན། ཉེར་དྲུག་པ་སྤྲུལ་སྐུས་
གཞན་དོན་མཛད་པར་སྨོན་པ། དེ་ལྟར་སྐུ་གསུམ་པོ་དེ་ཡང་ཡེ་ཤེས་ཀྱིས་རབ་ཏུ་ཕྱེ་བ་ཡིན་པས་དེ་ལ་བརྟེན་པ། ཉེར་བདུན་པ་ཡེ་ཤེས་རྣམ་པ་ལྔ་ཐོབ་པར་སྨོན་པ། ཡེ་ཤེས་དེ་ཡང་
རང་དོན་གྱི་མཁྱེན་པ་ཡོངས་སུ་རྫོགས་པ་ཡིན་པས། ཉེར་བརྒྱད་པ་མཁྱེན་པའི་ཐོབ་པར་སྨོན་པ། དེ་ལྟ་བུའི་རྣམ་པ་ཐམས་ཅད་མཁྱེན་པ་དེ་གཞན་དོན་བླ་ན་མེད་པའི་སྟོན་པ་ཡིན་པས། ཉེར་
དགུ་པ་སྤོབས་པ་མི་འཇིགས་པ་བཞི་ཐོབ་པར་སྨོན་པ། དེ་ལྟར་དོན་གཉིས་མཐར་ཕྱིན་པ་དེ་སྲིད་ཞིའི་ཡུལ་ལས་འདས་ཤིང་སུས་ཀྱང་འགྲན་ཟླ་མེད་པ་ཡིན་པས། སུམ་ཅུ་པ་ཁྱད་
ཆོས་མ་འདྲེས་པ་བཅོ་བརྒྱད་ལ་སྨོན་པ། ཐུགས་ཆོས་སྐུའི་ཡོན་ཏན་ཡོངས་སུ་རྫོགས་པ་དེ་གཞན་སྣང་དུ་གཟུགས་སྐུའི་བཀོད་པ་རྒྱ་མཚོ་སྟོན་པར་ནུས་པས་ན། སོ་གཅིག་པ་མཚན་དཔེས་

༄༅། །བརྒྱན་པའི་སྐུ་མཆོག་ཐོབ་པར་སྨོན་པ། སྐུ་གཉིས་དབྱེར་མེད་པའི་སྟོན་པ་དེ་ལ་ཉན་རང་བྱང་སེམས་རྣམས་ལ་མངའ་བའི་ཐུན་མོང་གི་ཡོན་ཏན་ཇི་སྙེད་པ་རྣམས་ཀྱང་ཡར་ལྡན་གྱི་ཚུལ་དུ་
མངའ་བས་ན། སོ་གཉིས་པ་ཡོན་ཏན་ལྷག་མ་ཐམས་ཅད་རྫོགས་པར་སྨོན་པ། ཡོན་ཏན་རྒྱ་མཚོའི་བདག་ཉིད་སྟོན་པ་མཆོག་དེས་སྨོན་ལམ་དང་ཐུགས་རྗེའི་དབང་གིས་རྟག་ཁྱབ་ལྷུན་གྱིས་གྲུབ་
པའི་འགྲོ་དོན་འཁོར་བ་མ་སྟོང་བར་དུ་འབྱུང་བས་ན། སོ་གསུམ་པ་ཕྲིན་ལས་རྒྱུན་མི་འཆད་པར་སྨོན་པ། དེ་ལྟར་མཛད་པ་མཐར་ཕྱིན་པའི་སངས་རྒྱས་རྣམས་ཀྱང་གཞན་དོན་གདུལ་བྱའི་དབང་གིས་
བྱང་ཆུབ་སེམས་དཔའ་ལ་སོགས་པའི་ཚུལ་བཟུང་ནས་འཁོར་བ་ཇི་སྲིད་གནས་ཀྱི་བར་དུ་གཞན་དོན་མཛད་པ་སྟོབས་བཅུ་ཡོད་པས་ན། སོ་བཞི་པ་རྒྱལ་སྲས་རིགས་གསུམ་གྱི་མགོན་པོ་དང་འགྲོ་
དོན་མཉམ་པར་སྨོན་པ། དེ་ལྟར་ལམ་དང་འབྲས་བུའི་གནས་སྐབས་ཀུན་ཏུ་དཔེར་ན་བྲམ་ཟེའི་མཆོད་སྡོང་སྒྲུབ་པའམ། བཅུད་ལེན་གྲུབ་པའི་སྨན་མཆོག་བཞིན་དུ་རང་གཞན་གྱི་སྒོ་གསུམ་

སྨོན་ལམ་གྱི་བདེན་པས་བྱིན་གྱིས་རླབས་ཏེ་རང་གི་ལུས་ངག་ཡིད་གསུམ་བྱ་བ་དང་བཅས་པས་སེམས་ཅན་ཐམས་ཅད་ཀྱི་ཉེར་འཚོ་བླ་ན་མེད་པར་གྱུར་ནས་མཐོང་ཐོས་དྲན་རེག་དོན་དང་ལྡན་པའི་རྟེན་
འབྲེལ་གྱི་གནད་གཙོ་ཆེ་བས་ན་སོ་ལྔ་པ་འགྲོ་བའི་ཉེར་འཚོ་བླ་ན་མེད་པར་སྨོན་པ། ཤོ་ལོ་ཀ་ལྔས་སྨོན་ལམ་གྱི་མཇུག་བསྡུ་བ། དེ་ལྟ་བུའི་སྨོན་ལམ་དེ་དག་ཀྱང་སྐྱབས་བླ་ན་མེད་པ་དཀོན་
མཆོག་གསུམ་གྱི་བདེན་གསུང་བསླུ་བ་མེད་པའི་རྒྱབ་བརྟེན་བཟང་ཞིང་ཆོས་ཉིད་གང་དུའང་གྲུབ་པའི་ངོ་བོ་མེད་པའི་རང་བཞིན་རྣམ་པར་དག་པའི་ས་གཞི་ཡངས་པ་ལ། ལྷག་པའི་བསམ་པ་
གཡོ་སྒྱུ་མེད་ཅིང་ཡིད་ཆེས་འགྱུར་བ་མེད་པའི་ཁ་ལོ་བས་བསྒྱུར་ན་སྨོན་པའི་ཤིང་རྟ་གང་ལྟར་འདོད་པ་དེ་ལྟར་དྲང་དུ་གཏུབ་པ་ནི་ཆོས་ཉིད་ཡིན་པས། སོ་དྲུག་པ་སྨོན་ལམ་འགྲུབ་པའི་བདེན་
དཔང་གསོལ་ག་དེ ་ལྟར་སྨོན་པའི་མཐུ་ལས་ཕྱོགས་དུས་གནས་སྐབས་ཀུན་ཏུ་ལེགས་ཚོགས་ཀྱི་ཡོན་ཏན་ཐམས་ཅད་ཟླ་བ་ཡར་ངོ་ལྟར་གོང་ནས་གོང་དུ་འཕེལ་བའི་གཞིའམ་རྩ་བ་དཀོན་

༄༅། །མཆོག་རིན་པོ་ཆེ་རྣམ་པ་གསུམ་འཇིག་རྟེན་ན་མངོན་པར་གསལ་ཞིང་གྲགས་པའི་མཐུ་ལས་སྣོད་དང་བཅུད་དུ་བཅས་པའི་འཇིག་རྟེན་ཐམས་ཅད་རྟེན་འབྲེལ་གྱི་བཀྲ་རྟགས་ལེགས་ཤིང་
ཤིས་པས་ཁྱབ་སྟེ་བདེ་སྐྱིད་ཀྱི་དཔལ་ལ་སྤྱོད་པའི་ཕྱིར། ས་བདུན་པ་དཀོན་མཆོག་གསུམ་གྱི་བཀྲ་ཤིས་བརྗོད་པས་མཇུག་རྒྱས་པར་བྱ་བ་སྟེ་གང་ཞིག་སློབ་པ་ལམ་གྱི་གནས་སྐབས་ན་བྱང་
ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ཡོངས་སུ་རྫོགས་པ་ན་འཇིག་རྟེན་གྱི་ཉི་མ་རྫོགས་པའི་སངས་རྒྱས་ཀྱི་གོ་འཕང་མངོན་དུ་བྱས་ཏེ་སྲིད་པ་ནམ་མཁས་གར་ཁྱབ་ཏུ་གཅིག་ཅར་གསལ་བར་བྱེད་
པ་ལྟར་འདིར་ཡང་། དང་པོ་དལ་འབྱོར་རྙེད་པར་དཀའ་བ་ནས་བཟུང་མཇུག་བཀྲ་ཤིས་ལ་ཐུག་གི་བར་དུ་ས་བཅད་སུམ་ཅུ་རྩ་བདུན་གྱིས་རང་གཞན་གྱི་དོན་གཉིས་ཡོངས་སུ་རྫོགས་ཏེ་ཕྱོགས་
དུས་ནམ་མཁས་གར་ཁྱབ་ཏུ་དགེ་ལེགས་ཀྱི་སྣང་བ་ཆེན་པོས་ཡོངས་སུ་འབར་བར་བྱེད་པའོ། །བཀྲ་ཤིས་སོ། །

༄༅།  །བྱང་ཆུབ་སྤྱོད་པའི་སྨོན་ལམ་གྱི་མཆན་འགྲེལ་བློ་གསལ་དགའ་བར་བྱེད་པའི་འཇུག་ངོགས་ཞེས་བྱ་བ་བཞུགས་སོ། །

༄༅ ། །མཚུངས་མེད་ཐུགས་རྗེའི་གཏེར་མཛོད་དཔལ་མགོན་བླ་མ་དམ་པའི་ཞབས་ལ་ཕྱག་འཚལ་ལོ། །རིམ་དགུའི་བསྟན་པ་རྒྱ་མཚོའི་གཙུག་གཏོར་རྩེར། །རྣམ་པར་རིག་བྱེད་མིན་གཟུགས་
ཤེས་རབ་ཀྱི། །འོད་ཟེར་སྣང་བས་ཤནྟ་པུ་རིའི་གྲོང་། །བརྙེས་མཁས་འགྲོ་འདུལ་གླིང་པར་གསོལ་བ་འདེབས། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་འདི་ཉིད་འཆད་པ་ལ་ཐོག་མར་
དགེ་བ་ཀླད་དོན། བར་དུ་དགེ་བ་གཞུང་དོན། ཐ་མར་དགེ་བ་མཇུག་གི་དོན་དང་གསུམ་ལས། དང་པོ་ལ་མཚན་བསྟན་པ། འདོད་པའི་ལྷ་ལ་ཕྱག་འཚལ་བ། སྨོན་ལམ་ལ་འཇུག་པའི་སྒོ་ཡན་ལག་བདུན་
གྱིས་ཚོགས་བསགས་པ་དང་གསུམ་ལས། དང་པོ་ལ་མཚན་བརྗོད་པ་དང་། མཚན་དོན་བཤད་པ་གཉིས་ལས་དང་པོ་ནི་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱ་བའོ། །གཉིས་པ་ནི་བྱང་ཆུབ་

༄༅། །ནི་སྤང་བྱ་སྒྲིབ་གཉིས་བྱང་བ་ན་བྱང་རྟོགས་བྱ་ལམ་གྱི་ཡོན་ཏན་ཐམས་ཅད་ལྷུན་གྱིས་གྲུབ་པས་ན་ཆུབ་ཅེས་བྱ་བ་སྟེ་ཡེ་ཤེས་དྲྭ་བ་ལས། དྲི་མ་བྲལ་ཕྱིར་བྱང་བ་དང་། །ཡོན་ཏན་རྒྱས་པས་
ཆུབ་པ་ཉིད། །ཅེས་པ་ལྟར་རོ། །སྤྱོད་པ་ནི་ཐེག་ཆེན་བྱང་ཆུབ་སེམས་པའི་སྤྱོད་པ་ཡིན་ཞིང་དེ་ལའང་གསུམ་སྟེ། འཇུག་པའི་སྤྱོད་པ་སྨོན་སེམས། སྒྲུབ་པའི་སྤྱོད་པ་ཕར་ཕྱིན་བཅུ། གྲུབ་པའི་སྤྱོད་པ་ཆོས་སྐུ་
ཕྲིན་ལས་དང་བཅས་པའོ། །སྨོན་ལམ་ནི་རང་གིས་བྱང་ཆུབ་མཆོག་གི་གོ་འཕང་ཐོབ་པར་ཡིད་ཀྱིས་སྨོན་པས་ན་སྨོན་དེ་ཐོབ་པའི་ཐབས་རྗོད་བྱེད་ཚིག་གི་ལམ་དུ་དྲངས་པས་ལམ་ཕན་བདེ་ནི་དེ་ལྟར་སྨོན་ལམ་
བཏབ་པའི་གནས་སྐབས་ཕན་པ་ལྷ་མིའི་གོ་འཕང་དང་མཐར་ཐུག་གི་བདེ་བ་རྣམ་མཁྱེན་གྱི་གོ་འཕང་ཐོབ་པའོ། །ལྗོན་པ་ཞེས་བྱ་བ་ནི་ལྷ་ཡི་དཔག་བསམ་གྱི་ལྗོན་པ་ལས་འདོད་དགུ་འབད་མེད་དུ་འབྱུང་བ་དང་ཆོས་

མཚུངས་པར་སྨོན་ལམ་འདིས་ཉོན་མོངས་པའི་ཚ་གདུང་ལས་སྐྱོབ་ཅིང་ཞི་བསིལ་ཐར་པའི་འབྲས་བཟང་གི་འདོད་པ་ཡིད་བཞིན་འབྱུང་བའོ། །ཞེས་བྱ་བ་ནི་མཚན་ལ་དེ་སྐད་བཏགས་པའོ་ཞེས་པའི་ཐ་ཚིག་
གོ །གཉིས་པ་ནི་བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་ལ་ཕྱག་འཚལ་ལོ། །ཞེས་སྨྲས་ཏེ་ཉེས་པ་མ་ལུས་པའི་རང་བཞིན་བྱང་བ་དང་དབྱིངས་ཀྱི་ཡོན་ཏན་མཐའ་དག་ངང་གིས་ཆུབ་པའི་རྒྱུ་མཚན་གྱིས་
ཆོས་ཐམས་ཅད་ཆོས་ཉིད་རང་བཞིན་གྱིས་རྣམ་པར་དག་པ་ནི་བྱང་ཆུབ་པ་དང་སེམས་དཔའ་ནི་གཉིས་སུ་མེད་པའི་ཡེ་ཤེས་ལ་སེམས་དཔའི་སྒྲ་ཉེ་བར་སྦྱར་བའོ། །ཆེན་པོ་ཞེས་པ་ནི་འདི་ལ་ཀུན་རྫོབ་བྱང་སེམས་
བསྐྱེད་པ་ལ་བྱང་ཆུབ་སེམས་དཔའ་ཞེས་མིང་ཐོབ་ཀྱང་ཇི་སྲིད་དོན་དམ་བྱང་སེམས་མངོན་དུ་མ་བྱས་པ་དེ་སྲིད་དུ་ཆེན་པོའི་མིང་མི་ཐོབ་པའི་ཁྱད་པར་གྱིས་སོ། །ཀུན་ཏུ་བཟང་པོ་ནི་སྤྱོད་ཡུལ་ཀུན་ནས་དགེ་
ཞིང་བཟང་བས་ན་དེ་སྐད་དུ་བརྗོད་སྟེ་བཟང་སྤྱོད་ལས། གང་གི་མིང་ནི་ཀུན་ཏུ་བཟང་ཞེས་བྱ། །ཞེས་པ་ལྟར་རོ། །དེ་ལ་རྒྱུ་མཚན་ཤེས་པས་སྒོ་གསུམ་གུས་པས་ཕྱག་འཚལ་ལོ་ཞེས་པའི་དོན་ནོ། །གསུམ་པ་ལ་

༄༅། །བདུན་ལས། དང་པོ་ང་རྒྱལ་གྱི་གཉེན་པོ་ཕྱག་འཚལ་བའི་ཡན་ལག་ནི། དོན་གཉིས་ལྷུན་གྲུབ་སོགས་སོ། །དེས་ཅི་བསྟན་ན། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་
མིན་པ། །མཁྱེན་དང་བརྩེ་དང་ནུས་པ་ལྡན། །དོན་གཉིས་ལྡན་པའི་སངས་རྒྱས་ཉིད། །ཅེས་པ་ལྟར་རང་དོན་དུ་སྦྱང་བ་ཕུན་སུམ་ཚོགས་པ་ཆོས་ཀྱི་སྐུའི་ཡོན་ཏན་གཞན་དོན་དུ་རྟོགས་པ་ཕུན་སུམ་ཚོགས་
པ་གཟུགས་སྐུའི་ཡོན་ཏན་གཉིས་རྩོལ་མེད་ལྷུན་གྱིས་གྲུབ་ཅིང་དེས་ཐར་པའི་ལམ་སྟོན་པ་དེ་ཡང་ཉན་ཐོས་ལྟར་སྤང་རྟོགས་ཕྱོགས་རེ་བ་མ་ཡིན་པར་མཐར་ཕྱིན་པར་རྫོགས་པའི་རང་བཞིན་ཏེ་སྟོན་པ་བླ་ན་མེད་པའི་
སངས་རྒྱས་དཀོན་མཆོག་དང་དེས་བསྟན་པའི་དམ་པའི་ཆོས་དེ་ལའང་སྔ་མ་ལས། །བསམ་མེད་གཉིས་མེད་རྟོགས་མེད་པར། །དག་གསལ་གཉེན་པོའི་ཕྱོགས་ཉིད་ཀྱིས། །གང་ཞིག་གང་གིས་ཆགས་བྲལ་
བ། །བདེན་གཉིས་མཚན་ཉིད་ཅན་དེ་ཆོས། །ཞེས་པ་ལྟར་སངས་རྒྱས་ཀྱི་ཆོས་བསྟན་པ་མཐའ་དག་ཀུན་རྫོབ་དང་དོན་དམ་པའི་བདེན་པའམ་འགོག་པ་དང་ལམ་གྱི་བདེན་པ་གཉིས་ཀྱིས་བསྡུས་པའི་ངོ་བོ་བསྟན་པ་

སྟེ་སྐྱོབ་པ་བླ་ན་མེད་པ་དམ་པའི་ཆོས་དཀོན་མཆོག་དང་ཆོས་དེ་འཛིན་པར་བྱེད་པ་ནི་དགེ་འདུན་ཏེ། ཇི་ལྟ་ཇི་སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་
ཡོན་ཏན་དང་ལྡན་ཉིད། །ཅེས་པ་ལྟར་ཡུལ་ཆོས་ཉིད་ཇི་ལྟ་བ་དང་ཆོས་ཅན་ཇི་སྙེད་པའི་དབྱིངས་སྤྲོས་པ་བྲལ་བ་དེ་ཉིད་ནང་སོ་སོ་རང་རིག་པའི་ཡེ་ཤེས་གཉིས་མེད་མཉམ་པ་ཆེན་པོ་གཟིགས་པ་ལ་རིག་ཅེས་པའི་ཐ་
སྙད་བྱ་བ་དེས་སྒྲིབ་གཉིས་ཀྱི་དྲི་མ་ལས་གྲོལ་བའི་ཡོན་ཏན་གཉིས་དང་ལྡན་པ་དེ་ནི་ཐེག་དམན་སོ་སྐྱེའི་དགེ་འདུན་ལས་འཕགས་པའི་ཐེག་པ་ཆེན་པོའི་ཆོས་དང་གང་ཟག་དབྱེར་ཕྱེད་མི་ནུས་པའི་འདྲེན་པ་བླ་མེད་
དགེ་འདུན་དཀོན་མཆོག་སྟེ་ཡུལ་དེ་གསུམ་ལ་སྒོ་གསུམ་གུས་པས་བསོད་ནམས་དང་འཁོར་གསུམ་དམིགས་པ་མེད་པས་ཡེ་ཤེས་ཀྱི་ཚོགས་གཉིས་རྫོགས་ཏེ་འབྲས་བུ་སྐུ་གཉིས་དམ་པའི་དཔལ་གྱི་ཡོན་ཏན་ལ་དབང་
འབྱོར་བའི་ཕྱིར་དད་ཅིང་གུས་པ་དང་ལྟ་བའི་ཕྱག་འཚལ་ལོ། །ཞེས་པའི་དོན་ནོ། །གཉིས་པ་འདོད་ཆགས་ཀྱི་གཉེན་པོ་མཆོད་པ་འབུལ་བའི་ཡན་ལག་ནི་རབ་འབྱམས་ཞིང་གི་སོགས་སོ་འདི་ལ་གཉིས་ཏེ་བླ་ན་ཡོད་

༄༅། ། པའི་མཆོད་པ་ནི་སྟོང་གསུམ་རབ་འབྱམས་རྒྱ་མཚོ་ལྟ་བུའི་ཞིང་གི་ཁམས་ན་ཡོད་པའི་རྣམ་པར་བཀྲ་བའི་མེ་ཏོག་ལྷན་སྐྱེས་དང་སྦྱར་བ་ལས་བྱུང་བའི་བདུག་སྤོས་སོགས་འདོད་པའི་ཡོན་
ཏན་ལྔ་ལ་སོགས་པའི་ལྷ་མིའི་ལོངས་སྤྱོད་རྒྱ་ཆེ་ཞིང་རྒྱུ་བཟང་བ་མཆོད་པར་འོས་པའི་རིགས་ཁྱད་པར་འཕགས་པ་ཇི་སྙེད་པ་ཀུན་དང་བླ་ན་མེད་པའི་མཆོད་པ་ནི་ཏིང་ངེ་འཛིན་བསྙོགས་པ་མེད་ཅིང་རབ་ཏུ་དྭངས་
བའི་ཡིད་ཀྱིས་རྣམ་པར་སྤྲུལ་པའི་མཆོད་སྤྲིན་བསམ་གྱིས་མི་ཁྱབ་ཅིང་མཐའ་མི་མངོན་པ་འཇིག་རྟེན་ན་མེད་པའི་ཡོ་བྱད་ཀྱི་ཁྱད་པར་ངོ་མཚར་བ་འདི་ཞིང་གི་རབ་དང་མཆོག་གམ་ཕུལ་དུ་གྱུར་པ་རྒྱལ་བ་རྫོགས་
པའི་སངས་རྒྱས་དང་སྲས་བྱང་ཆུབ་སེམས་དཔའི་འཁོར་དང་བཅས་པའི་ཚོགས་ལ་འབུལ་ན་བདག་ཅག་ལ་རབ་ཏུ་བརྩེ་བའི་སྤྱན་གྱིས་གཟིགས་ཤིང་ཐུགས་དགྱེས་པ་ཆེན་པོའི་ཚུལ་གྱིས་དགོངས་ནས་བཞེས་སུ་
གསོལ་ཞེས་བའོ། །གསུམ་པ་ཞེ་སྡང་གི་གཉེན་པོ་སྡིག་པ་བཤགས་པའི་ཡན་ལག་ནི། བདག་ནི་ཐོག་མེད་སོགས་བདག་གིས་ཞེས་རང་གི་མིང་ནས་སྨོས་ཏེ་འདི་ཞེས་ཐོག་མ་བཞག་དུ་མེད་པའི་དུས་རིང་མོ་ཞིག་

ནས་གནས་སྲིད་པ་ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ན་ཀུན་སློང་མ་རིག་སྲེད་ལེན་གྱི་དབང་གིས་ད་ལྟའི་འདི་ལ་ཐུག་གི་བར་དང་ད་དུང་ཡང་མཐའ་མེད་པའི་བར་འཁྱམས་ཤིང་འགྲོ་བའི་
རྒྱུ་གདགས་གཞི་ཕུང་པོ་སྤྱི་དང་བྱེ་བྲག་ལ་དམིགས་ཏེ་ང་དང་ང་ཡི་བའི་བདག་ཏུ་རང་བཞིན་གྱིས་གྲུབ་པར་འཛིན་པའི་འཆིང་བ་དེས་དམ་དུ་བཅིངས་པས་བདག་མེད་ཅིང་ཆོས་ཐམས་ཅད་རྟེན་ཅིང་འབྲེལ་བར་
འབྱུང་བའི་རང་བཞིན་ལ་དངོས་པོ་མཚན་མར་བཟུང་བས་དུག་གསུམ་གྱི་ལོག་པར་རྟོག་པས་ཀུན་ནས་བསླངས་བའི་ལམ་སྒོ་གསུམ་གྱི་ལས་བཅས་པ་དང་རང་བཞིན་གྱི་སྡིག་པ་བགྱིས་པ་ལ་ཁོག་པའི་ནང་དུ་དུག་
སོང་བ་ལྟར་བདག་ཉིད་ཀྱིས་བྱས་པའི་ལས་འབྲས་ཆུད་མི་ཟ་བ་ལ་ཡིད་ཆེས་ཤིང་ཉེས་པ་ལ་ཉེས་པ་ཡིན་པར་མཐོང་ནས་རང་རྒྱུ་མཚན་དུ་བྱས་ནས་ངོ་ཚ་བའི་གནོང་ཞིང་གཞན་རྒྱུ་མཚན་དུ་བྱས་ནས་འཇིགས་
སྐྲག་འགྱོད་པ་དང་བཅས་པས་ཉེས་བྱས་སུན་འབྱིན་པའི་ཚུལ་གྱིས་སོ་སོར་བཤགས་པར་བགྱི་བས་བྱང་ཞིང་དག་པར་མཛད་དུ་གསོལ་སྙམ་པའོ། །བཞི་པ་ཕྲག་དོག་གི་གཉེན་པོ་རྗེས་སུ་ཡི་རང་བའི་

༄༅། །ཡན་ལག་ནི། སྲས་བཅས་རྒྱལ་བའི་སོགས། དེ་ཡང་སྲས་བྱང་ཆུབ་སེམས་པའི་འཁོར་དང་བཅས་པའི་དབུས་ན་མཛེས་པའི་ཕྱོགས་བཅུའི་རྒྱལ་བའི་སྦྱིན་སོགས་བསོད་ནམས་དང་ཤེས་
རབ་ཡེ་ཤེས་ཀྱི་ཚོགས་གཉིས་ཟབ་མོ་དང་སློབ་པ་ཚོགས་སྦྱོར་མཐོང་སྒོམ་བཞིའི་ལམ་ལ་བསླབ་པ་སྟེ་ལམ་བདེན་དང་། བསླབ་བྱ་མཐར་ཐུག་ནས་མི་སློབ་སྟེ་འབྲས་བུ་སངས་རྒྱས་ཀྱི་ས་དང་། གསུང་གི་སྲས་།
ཉན་ཐོས་དང་རང་རྒྱལ་ཏེ་ཐེགས་དམན་གྱི་རྒྱུ་དང་། འབྲས་བུའི་དགེ་བ་བྱས་ཟིན་བྱེད་འགྱུར་བྱེད་བཞིན་པ་སྟེ་དུས་གསུམ་དུ་བསགས་པའི་དགེ་བ་ཐམས་ཅད་ལ་ཕྲག་དོག་སྤང་སྟེ་རང་གིས་བྱས་པ་ལྟར་སེམས་ཤིན་
ཏུ་དགའ་ཞིང་ལུས་ངག་གི་ཀུན་སྤྱོད་ཀྱང་རབ་ཏུ་སྤྲོ་བའི་ཚུལ་གྱིས་རྗེས་སུ་ཡི་རང་ངོ་ཞེས་པའོ། །ལྔ་པ་གཏི་མུག་གི་གཉེན་པོ་ཆོས་འཁོར་བསྐོར་བར་བསྐུལ་བའི་ཡན་ལག་ནི། ཕྱོགས་བཅུའི་འཇིག་རྟེན་སོགས། 
སྔོན་ཚངས་པས་ཐུབ་པའི་དབང་པོ་ལ་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས་ཞལ་གྱིས་བཞེས་ཏེ་དམ་པའི་ཆོས་ཀྱི་སྒྲོན་མེ་སྦར་བ་བཞིན་ཕྱོགས་བཅུའི་འཇིག་རྟེན་གྱི་ཁམས་སུ་མུ་མཐའ་ཡས་པ་

ན་བཞུགས་པའི་རྒྱལ་བ་ཇི་སྙེད་པ་དེ་དང་དེ་ཡི་སྤྱན་སྔར་རང་ཡང་དེ་སྙེད་དུ་འཁོད་དེ་གསེར་གྱི་འཁོར་ལོ་སོགས་རྟེན་དུ་ཕུལ་ནས་གཏི་མུག་ཅིང་འགྲོ་བའི་ཁམས་དང་དབང་པོ་བསམ་པ་ཇི་ལྟ་བ་བཞིན་དུ་དེ་དང་
འཚམ་པའི་ཟབ་ཅིང་སྟེ་སྟོང་ཉིད་དང་རྒྱ་ཆེ་བ་སྤྱོད་པའི་ཕྱོགས་ཏེ་ཕྱོགས་རེ་སྟོན་པའི་ཐེག་དམན་དང་ཟབ་རྒྱས་གཉིས་ཀྱི་དོན་གཉིས་ཀ་ཚང་ཞིང་ཐབས་ལ་མཁས་པའི་ཐེག་པ་མཆོག་གི་དམ་པའི་ཆོས་ཀྱི་འཁོར་
ལོ་དུས་རྟག་པ་རྒྱུན་དུ་བསྐོར་བར་ཞུ་བ་འདི་ནི་ལན་གཅིག་མིན་པར་ཡང་ཡང་གསོལ་བ་འདེབས་སོ་ཞེས་གལ་ཆེ་བའི་ཐ་ཚིག་གོ །དྲུག་པ་ལོག་ལྟའི་གཉེན་པོ་མྱ་ངན་ལས་མི་མདའ་བར་གསོལ་བ་འདེབས་པའི་
ཡན་ལག་ནི། གང་དང་མཉམ་མེད་སོགས། དེ་ཡང་དགེ་བསྙེན་ཙུནྡས་སངས་རྒྱས་ལ་མྱ་ངན་ལས་མི་འདའ་བར་བཞུགས་པར་གསོལ་བས་སྐུ་ཚེ་བསྲིང་བ་བཞིན་འདིར་ཡང་མཁྱེན་བརྩེ་ནུས་གསུམ་
གྱི་ཡོན་ཏན་ཁྱད་པར་ཅན་རྫོགས་པའི་སངས་རྒྱས་གང་དང་མཉམ་ཞིང་མཚུངས་པ་ནི་སྲིད་ཞིའི་ཁམས་ན་འགའ་ཡང་མེད་ཅིང་འདྲེན་པ་བླ་ན་མེད་པའི་ཆོས་ཀྱི་རྗེས་མཛད་པ་བཅུ་གཅིག་མཐར་ཕྱིན་ནས་མཛད་པ་

༄༅། །ཐ་མ་མྱ་ངན་ལས་འདའ་བའི་ཚུལ་སྟོན་པར་བཞེད་པ་གང་ན་སུ་ཡོད་པ་རྣམས་ཀྱི་སྤྱན་སྔར་རང་གི་ལུས་ཕུལ་ཏེ་འཁོར་བ་འདི་ཇི་སྲིད་གནས་པ་སྟོང་པའི་བར་དུ་འགྲོ་བ་གཞན་གྱི་ཕན་བདེ་མི་
ཉམས་པའི་དོན་དུ་དགོངས་ཏེ་མྱ་ངན་ལས་མི་འདའ་བར་དེ་སྲིད་ཀྱི་ཡུན་དུ་རྟག་པ་དམ་པར་བཞུགས་པར་གསོལ་བ་འདེབས་པའོ། །བདུན་པ་ཐེ་ཚོམ་གྱི་གཉེན་པོ་བསྔོ་བའི་ཡན་ལག་ནི། འདིར་འབད་དགེ་
བས་སོགས་འདིར་ཕྱག་འཚལ་བ་ནས་མྱ་ངན་ལས་མི་འདའ་བར་གསོལ་བ་འདེབས་པའི་བར་ཚོགས་བསགས་པ་ལ་འབད་པས་བཙོན་པའི་ད་ལྟའི་དགེ་བས་མཚོན་ནས་རང་གཞན་རྣམས་ཀྱིས་དུས་གསུམ་
དུ་བསགས་པའི་དགེ་ཚོགས་མཐའ་ཡས་པ་དག་བློས་ཕྱོགས་གཅིག་ཏུ་བསྡུས་ཤིང་ཐབས་དང་ཤེས་རབ་ཟུང་དུ་འཇུག་པས་རྒྱས་བཏབ་པའི་མཐུས་ནམ་མཁའ་དང་མཉམ་པའི་འགྲོ་བའི་ཚོགས་དང་ལྷན་གཅིག་
ཏུ་ཀུན་མཁྱེན་རྒྱལ་བའི་གོ་འཕང་ཉིད་ཐོབ་པར་ཤོག་ཅིག་ཅེས་སྨོན་པའོ། །གཉིས་པ་བར་དུ་དགེ་བ་གཞུང་དོན་ལ། ལམ་གྱི་སྔོན་འགྲོ་ལ་སྨོན་པ་དང་། དངོས་གཞི་ལ་སྨོན་པ་གཉིས་ལས། དང་པོ་ལ་

འཁོར་བ་ལས་བློ་ལྡོག་བྱེད་ཆོས་བཞི་རྒྱུད་ལ་སྐྱེ་བར་སྨོན་པ་དང་བློ་ལོག་ནས་ཐར་ལམ་ལ་བར་ཆད་མེད་པར་མཐུན་རྐྱེན་ཚང་བར་སྨོན་པ་དང་། ཆོས་ཐམས་ཅད་ཀྱི་གཞི་རྟེན་སྐྱབས་སུ་འགྲོ་བར་སྨོན་པ་དང་།
བྱང་ཆུབ་མཆོག་ཏུ་སེམས་བསྐྱེད་པར་སྨོན་པ་དང་བཞི་ལས་དང་པོ་ལའང་བཞི་ལས་དང་པོ། དལ་འབྱོར་རྙེད་དཀའ་ལ་བསམ་ནས་དམ་པ་བརྟེན་ཏེ་ཤེས་རབ་ཀྱིས་བསྟན་ལ་བྱ་བ་བྱེད་པར་སྨོན་པ་ནི། དེ་མ་ཐོབ་
པ་སོགས་ཀུན་མཁྱེན་རྒྱལ་བའི་གོ་འཕང་དེ་མ་ཐོབ་པའི་གནས་སྐབས་ཀྱི་ཚེ་རབས་ཐམས་ཅད་དུ་ཆོས་སྒྲུབ་པ་ལ་འགལ་རྐྱེན་མེད་ཅིང་མཐུན་རྐྱེན་ཚང་བའི་དལ་འབྱོར་གྱི་ལུས་རྟེན་ཁྱད་པར་ཅན་གྱི་འབྱོར་པ་
དང་ལྡན་པ་ཐོབ་ནས་ལམ་གྱི་རྩ་བ་བླ་མ་དགེ་བའི་བཤེས་གཉེན་མཚན་ཉིད་དང་ལྡན་པ་མཆོག་ལ་བརྟེན་ནས་ལུང་རྟོགས་ཀྱི་གཞུང་ལུགས་ཀྱི་ཚིག་ལ་ཐོས་པ་དང་དོན་ལ་བསམ་པ་དང་འདྲིས་ཤིང་གོམས་ནས་
སྒོམ་པའི་ཤེས་རབ་གསུམ་ལ་རྟག་པར་བརྩོན་པ་ཡིས་རང་དོན་ཚགས་སུ་ཚུད་པ་དང་ཕྱིས་ནས་མཁས་པའི་བྱ་བ་འཆད་རྩོད་རྩོམ་ཞིང་སྒོམ་སྒྲུབ་ཉམས་ལེན་གྱི་སྒོ་ནས་རྒྱལ་བའི་བསྟན་པ་རིན་པོ་ཆེ་ལ་བྱ་བ་བྱེད་

༄༅། །ནུས་པའི་སྐྱེས་བུ་དམ་པར་འགྱུར་བར་ཤོག་ཅིག་སྨོན་པའོ། །གཉིས་པ་ཚེ་མི་རྟག་རྒྱུད་ལ་སྐྱེ་བར་སྨོན་པ་ནི། དལ་འབྱོར་རྙེད་ཀྱང་སོགས། དེ་ལྟ་བུའི་རྙེད་པར་དཀའ་བའི་དལ་འབྱོར་རྙེད་
ཀྱང་ཡུན་རིང་མི་སྡོད་པ་དཔེ་རྩ་ཁའི་ཟིལ་ཐིག་ཉི་མའི་ཟེར་གྱིས་ཡུད་ཙམ་གྱིས་འཇོམས་པ་ལྟར་རིང་དུ་མི་གནས་ཤིང་སྐད་ཅིག་གིས་མི་རྟག་འགྱུར་བའི་ངང་ཚུལ་ལས་མ་འདས་པར་རིག་ནས་དོ་དགོང་དང་འཇིག་
རྟེན་ཕྱི་མ་གང་གིས་སྔ་ཆ་མེད་དུས་དེའི་ཚེ་ན་ཕན་པ་མེད་པའི་ཚེ་འདིར་སྒྲུབ་པའི་བསམ་སྦྱོར་མཐའ་དག་ལས་རྒྱང་བསྲིངས་སྟེ་མི་རྟག་འཆི་བ་ཞེས་བྱ་བ་ཐོག་བབ་ཏུ་བྱུང་ཚེ་གྲོགས་ལས་ཀྱི་རྣམ་སྨིན་ལས་མེད་པར་
གཅིག་པུར་འཁྱམས་དགོས་པའི་ཆོས་ཅན་ནོ་ཞེས་དུས་རྟག་ཏུ་མི་བརྗེད་ཅིང་རྗེས་སུ་དྲན་པ་དང་མི་འབྲལ་བས་ཡང་དག་པའི་ཆོས་ལ་མྱུར་དུ་བསྐུལ་བར་ཤོག་ཅིག་ཅེས་སྨོན་པའོ། །གསུམ་པ་ལས་འབྲས་ལ་
ཡིད་ཆེས་པར་སྨོན་པ་ནི། ཚེ་འཕོས་ནས་ཀྱང་སོགས། དེ་ལྟར་ཚེ་མི་རྟག་ཅིང་འཕོས་ནས་ཀྱང་མེ་ཤི་བ་ལྟ་བུ་ནི་མ་ཡིན་པར་ལས་བྱས་པ་ཆུད་མི་ཟ་ཞིང་མ་བྱས་པ་དང་འཕྲད་པའང་མེད་པའི་ཕྱིར་ཚེ་རབས་ཐོག་

མེད་ནས་མ་རིག་པའི་དབང་གིས་འཁོར་བར་གཅིག་ནས་གཅིག་ཏུ་བརྒྱུད་དེ་འཁྱམ་པའི་ཚེ་ནག་པོ་མི་དགེ་བ་བསགས་པའི་ལས་ཀྱི་འབྲས་བུ་ནི་སྡུག་བསྔལ་བ་ཡིན་ལ་དེ་ཉིད་མྱོང་བའི་རྒྱུ་རྐྱེན་ཚོགས་པའི་
ཚེ་བྱེད་པ་པོ་རང་གི་ཐོག་ཏུ་འབབ་པར་འགྱུར་ཞིང་མནར་བའི་དཀར་ནག་ནི་ལས་འབྲས་བསླུ་བ་མེད་པ་ལ་ཡིད་ཆེས་ནས་དགེ་བའི་ལས་དང་དུ་བླངས་པ་དང་སྡིག་པའི་ལས་སྤངས་ཏེ་དགེ་བ་ལ་འཇུག་ཅིང་སྡིག་པ་
ལས་ལྡོག་ནས་ཚུལ་དང་མཐུན་པར་བྱེད་པར་ཤོག་ཅིག་ཅེས་པའོ། །བཞི་པ་འཁོར་བའི་ཉེས་དམིགས་ལ་སྐྱོ་བ་སྐྱེ་བར་སྨོན་པ་ནི། གང་དུ་སྐྱེས་ཀྱང་སོགས། དེ་ལ་འཁོར་བའི་གནས་གང་དུ་སྐྱེས་ཀྱང་སྡུག་
བསྔལ་ལས་བདེ་བའི་གོ་སྐབས་མེད་ཅིང་སྡུག་བསྔལ་གྱི་རང་བཞིན་འབའ་ཞིག་ལ་སྐྱོ་ཤས་སྐྱེས་པ་དང་འགྲོ་དྲུག་གི་སྡུག་བསྔལ་གང་ལ་བསམ་ཀྱང་ཤིན་ཏུ་འཇིགས་ཤིང་སྐྲག་པའི་ངང་ཚུལ་ཅན་དུ་བལྟ་བ་དང་
འདོད་པའི་ཡུལ་ལྔ་པོ་གང་ཞིག་དང་དུ་ལེན་འདོད་ཀྱི་སྲེད་པས་སྒྲུབ་ཀྱང་སྙིང་པོ་མེད་པའི་ཆོས་ཕྱེ་ལེབ་མར་མེར་འཆི་བ་ལྟ་བུའི་སྡུག་བསྔལ་བའི་གནས་སུ་སྦྱར་བ་དང་འཁོར་བའི་གནས་གང་ཡིན་ཀྱང་སྡུག་

༄༅། །བསྔལ་དུ་ཤེས་ནས་ཡིད་ནི་འཁོར་བ་ལ་སྐྱོ་བ་སྐྱེ་བའི་ངེས་འབྱུང་དྲག་པོས་བསྐུལ་ཏེ་དེ་ལས་ཐར་པའམ་བྱུང་བའི་བློ་སྐྱེ་བར་ཤོག་ཅེས་སྨོན་པའོ། །གཉིས་པ་ཐར་ལམ་ལ་བར་ཆད་མེད་པར་
མཐུན་རྐྱེན་ཚང་བར་སྨོན་པ་ནི་བྱང་ཆུབ་བསྒྲུབ་ལ་སོགས། ཐར་པ་བྱང་ཆུབ་བསྒྲུབ་པ་ལ་བར་དུ་གཅོད་པའི་རྐྱེན་ནམ་འགལ་ཟླ་མི་མཐུན་པའི་ཕྱོགས་སུ་གྱུར་པའི་ཉོན་མོངས་པ་དང་ཕུང་པོ་ལ་སོགས་པའི་
བདུད་ཀྱི་དབང་དུ་མི་འགྱུར་བར་བྱ་ཞིང་ཐེག་པ་ཆེན་པོའི་ལམ་ལ་ཐོག་མར་འཇུག་པའི་ཡུལ་ནི་འཁོར་ལོ་ཆེན་པོ་བཞི་ལས། དང་པོ་ཡུལ་མཐུན་པར་གྱུར་པའི་འཁོར་ལོ་ནི་སྔོན་རྒྱལ་བས་བྱིན་གྱིས་བརླབས་
པའི་གནས་སུ་འདུ་འཛི་དབེན་པ་དང་འཚོ་བ་བསོད་སྙོམས་དང་གོས་ཕྱག་དར་ཁྲོད་པ་སོགས་ཡོ་བྱད་ངན་ངོན་གང་བྱུང་དེས་ཆོག་གིས་འཚོ་བ་དང་གྲོགས་བྱིས་པ་སྤང་ཞིང་ངེས་འབྱུང་དང་ཐོས་པ་ཆེ་བ་སྡོམ་
པས་རྒྱུད་བསྡམ་ཞིང་ཉེས་པ་མ་གོས་པའི་གྲོགས་སོགས་ཆོས་དང་མཐུན་པའི་རྐྱེན་དང་སོགས་ཁོང་ན་སྐྱེས་བུ་དམ་པ་བརྟེན་པའི་འཁོར་ལོ་ལེགས་པར་སྨོན་པའི་འཁོར་ལོ་བསོད་ནམས་ཀྱི་སྐྱབས་ལ་འདུན་པའི་

འཁོར་ལོ་གསུམ་ཡང་སྟོན་ནོ། །དེ་ལྟར་འཁོར་ལོ་བཞི་ལ་བརྟེན་ནས་ཐར་པའི་ལམ་བགྲོད་པ་ལ་བར་ཆད་མེད་ཅིང་ཅི་བསམ་པ་ཀུན་ཡིད་བཞིན་དུ་འབད་མེད་ལྷུན་གྱིས་འགྲུབ་པར་ཤོག་ཅིག་ཅེས་སྨོན་པའོ། །གསུམ་
པ་སྐྱབས་འགྲོ་ལ་སྨོན་པ་ནི། རང་གཞན་འཁོར་བའི་སོགས། ཅིའི་ཕྱིར་སྐྱབས་སུ་འགྲོ་སྙམས་ན། བདག་རང་དང་གཞན་མཐའ་ཡས་པའི་སེམས་ཅན་རྣམས་འཁོར་བའི་སྡུག་བསྔལ་གྱིས་སྐྲག་ནས་སོ། །འོ་ན་དེ་།
ལས་སྐྱབས་ནུས་པ་དེ་སུ་སྙམ་ན་བརྟེན་ན་ནམ་ཡང་བསླུ་བ་མེད་ཅིང་སྡུག་བསྔལ་ལས་སྐྱོབ་ནུས་པ་དེ་ནི་སྐྱབས་གནས་མ་ལུས་པའི་སྙིང་པོ་དཀོན་མཆོག་རིན་པོ་ཆེ་རྣམ་པ་གསུམ་པོ་དེ་ལ་ཡོད་པ་ཡིན་ནོ། །འོན་
ཚུལ་ཇི་ལྟ་བུའི་སྐྱབས་སུ་འགྲོ་སྙམ་ན་དེ་རྣམས་ལ་ཡིད་ཆེས་པའི་དད་པ་དང་གུས་པའི་བསམ་པ་རྩེ་གཅིག་གིས་སྐྱབས་སུ་འགྲོ་བ་དང་ཁྱད་པར་ཐེག་ཆེན་ལ་སྙིང་རྗེས་རང་དོན་སྤངས་ནས་སེམས་ཅན་གཞན་འཁོར་
བ་ལས་སྐྱོབ་པའི་ཕྱིར་ཏེ་རྒྱུ་མཚན་གསུམ་གྱིས་སོ། །དེ་ཁོ་ནས་ཆོག་གམ་སྙམ་ན་དེ་ཡང་སྡོམ་པས་མ་བསྡམ་ན་མི་ཕན་པས་རྟེན་ཚོགས་ཞིང་ངམ་བླ་མའི་དྲུང་ནས་བླངས་བ་བརྡའ་ལས་བྱུང་བའི་ཆོ་གས་ནོད་ཅིང་

༄༅། །མཆོག་གསུམ་ལ་སྐྱབས་གནས་ཡང་དག་ཏུ་ཁས་ལེན་པའི་སྤང་བླང་ལ་དུས་རྟག་པར་བརྩོན་པས་རང་རྒྱུད་ལ་མཆོག་གསུམ་ཆོས་ཉིད་ཀྱི་གནས་པ་མངོན་དུ་གྱུར་བར་ཤོག་ཅེས་སྨོན་པའོ། །བཞི་པ་
་བྱང་ཆུབ་མཆོག་ཏུ་སེམས་བསྐྱེད་པར་སྨོན་པ་ལ་སྨོན་སེམས་བསྐྱེད་པར་སྨོན་པ། འཇུག་སེམས་བསྐྱེད་པར་སྨོན་པ། དེ་གཉིས་ཀྱི་བསླབ་བྱ་ལ་བསླབ་པར་སྨོན་པ་གསུམ་ལས། དང་པོ་ནི་ཐོག་མེད་དུས་ནས་
སོགས། ཐོག་མ་མེད་པའི་དུས་ནས་བདག་འཁོར་བ་ན་གནས་པའི་ཚེ་སེམས་ཅན་ཐམས་ཅད་ཀྱིས་རང་གི་ཕ་མ་མ་བྱས་པ་མེད་ཅིང་དྲིན་གྱིས་སྐྱོང་བ་དང་བཅས་པ་ཡིན་པས་ན་ད་ལྟ་དྲིན་ཅན་གྱི་ཕ་མའི་ཚོགས་ནི་
རང་གི་ཆེད་དུ་ལས་མི་དགེ་བ་བྱེད་པའི་འབྲས་བུ་འགྲོ་བ་རིགས་དྲུག་གི་གནས་སུ་བཙོན་པ་ཁྲིམས་མུན་དུ་བཅུག་པ་ལྟ་བུའི་སྡུག་བསྔལ་གྱི་རྣམ་གྲངས་འདི་མ་མྱོང་བ་གཅིག་ཀྱང་མེད་པ་རྣམས་ལ། བརྩེ་སེམས་
བཟོད་བླག་མེད་པའི་སྡུག་བསྔལ་དང་བྲལ་འདོད་ཀྱི་སྙིང་རྗེ་ཆེན་པོ་འདི་དང་བཅས་པའི་སེམས་སྟོབས་རླབས་ཆེན་ནམ་མཐུ་དང་ལྡན་པས་མཐར་ཐུག་པ་མཐའ་གཉིས་ལས་འདས་པའི་བྱང་ཆུབ་ཆེན་པོ་འབྲས་བུ་

སངས་རྒྱས་ཀྱི་གོ་འཕང་ལ་འགོད་པའི་དམ་བཅའ་བའི་སྨོན་པ་སེམས་མཆོག་བླ་ན་མེད་པ་བསྐྱེད་ནུས་པར་ཤོག་ཅེས་པའོ། །གཉིས་པ་ནི་གཞན་གྱི་དོན་དུ་སངས་རྒྱས་སོགས། ཐེག་དམན་ཉན་རང་ལྟར་རང་
དོན་ཞི་བདེ་ལ་དམིགས་པའི་བསམ་པ་མ་ཡིན་པར་གཞན་གྱི་དོན་ཁོ་ནའི་ཆེད་དུ་སངས་རྒྱས་ཀྱི་གོ་འཕང་སྒྲུབ་པའི་བློས་ཀུན་ནས་བསླངས་ཏེ་འགྲོ་བ་ཀུན་ལ་ཕན་པ་དང་བདེ་བ་བླ་ན་མེད་པར་འབྱུང་བའི་ཕྱིར་ལྷག་
བསམ་དྲི་མ་མེད་པས་འགྲོ་བ་གཅིག་ཀྱང་མ་ལུས་པ་འཁོར་བ་ལས་བདག་ཁོ་ནས་དུས་སྐད་ཅིག་མ་གཅིག་ལ་སྒྲོལ་བར་བགྱིའོ་སྙམ་པའི་སྙིང་སྟོབས་ཀྱི་གོ་ཆ་གཞོམ་པ་མེད་པ་དེ་གྱོན་ཏེ་སྦྱིན་པ་ལ་སོགས་
པའི་ཕར་ཕྱིན་དྲུག་ལ་སྔོན་གྱི་བྱང་སེམས་འཕགས་པ་རྣམས་ཀྱི་ཚུལ་ལམ་ལུགས་བཞིན་རིམ་པར་བསླབས་པ་ཡིས་རྒྱལ་བ་རྫོགས་པའི་སངས་རྒྱས་དང་དེ་སྲས་བྱང་ཆུབ་སེམས་པ་རྣམས་ཀྱི་སྤྱོད་པ་རྒྱ་མཚོ་
ལྟ་བུ་ལ་འཇུག་པ་བགྱིའོ་སྙམ་པ་ནི་རྒྱུ་ལ་དམ་བཅའ་བ་འཇུག་པ་སེམས་བསྐྱེད་དེ་ལྟར་བདག་གི་རྒྱུད་ལ་ཐོབ་པར་ཤོག་ཅིག་ཅེས་པའོ། །གསུམ་པ་ལ་སྨོན་འཇུག་ཐུན་མོང་གི་ངང་འཇུག་པ་དངོས་ཀྱི་བསླབ་

༄༅། །བྱ་ལ་སྨོན་པ་གཉིས་ལས། དང་པོ་ནི་བྱམས་དང་སྙིང་རྗེ་དགའ་དང་སོགས་དེ་ལ་སྨོན་པ་འགྲུབ་པའི་རྒྱུ་ནི་ཚད་མེད་བཞི་ཡིན་པས་དེ་ཉིད་ཤེས་རབ་ཀྱིས་ཟིན་ན་ཚད་མེད་དང་མ་ཟིན་ན་ཚངས་
གནས་ཡིན་པས། འདིར་སྔ་མ་སྟེ་དམིགས་ཡུལ་སེམས་ཅན་རྣམས་བདེ་བ་དང་བདེ་བའི་རྒྱུ་དང་ལྡན་འདོད་ཀྱི་རྟོག་པས་ཀུན་ནས་བསླངས་ཏེ་ལུས་ངག་ཡིད་ཀྱི་བྱམས་པ་ལ་བརྩོན་པ་དང་སྡུག་བསྔལ་རྒྱུ་འབྲས་
དང་བཅས་པ་བྲལ་འདོད་ཀྱི་སྙིང་རྗེ་དང་གཞན་གྱི་ཕན་བདེ་ལ་ལོངས་སྤྱོད་པ་ན་ཕྲག་དོག་སྤངས་པའི་དགའ་བ་བསྒོམ་པ་དང་། རང་རྒྱུད་ཀྱི་ཆགས་སྡང་མགོ་སྙོམ་ནས་གཞན་ལ་ཉེ་རིང་མེད་པའི་བཏང་སྙོམ་
དང་དེ་ལྟ་བུའི་བསམ་པ་བཟང་པོ་བཞི་དང་ལྡན་པ་དེ་སེམས་ཅན་ཚད་མེད་པ་ལ་དམིགས་པ་དང་ཚོགས་ཚད་མེད་པའི་རྒྱུར་འགྱུར་བ་དང་ཆོས་ཚད་མེད་པ་ཐོབ་པའི་རྒྱུར་འགྱུར་བ་དང་ཡེ་ཤེས་ཚད་མེད་པའི་
སྤྱོད་ཡུལ་དུ་འགྱུར་བའི་ཕྱིར་ཚད་མེད་ཞེས་བརྗོད་དོ། །དེ་ལྟར་ཚད་མེད་བཞི་དང་ལྡན་པ་ནི་སྨོན་སེམས་ཀྱི་སྲོག་ཤིང་ལྟ་བུ་ཡིན་ཞིང་དེ་བཞིན་དུ་འཇུག་པ་ལ་བསྡུ་བའི་དངོས་པོ་བཞི་སྟེ་དེ་ཡང་སྦྱིན་པ་ནི་སེམས་

ཅན་འཁོར་དུ་བསྡུ་བའི་སྒོ་དང་པོ་ཡིན་ཏེ་སྦྱིན་པ་ལ་མི་འདུ་བ་སུ་ཡང་མེད་པའི་ཕྱིར་དང་ཀུན་གྱི་ཡིད་དང་མཐུན་པའི་གཏམ་སྙན་པར་སྨྲ་བས་གཞན་དགའ་བར་བྱ་བ་སྟེ་ཚིག་རྩུབ་ལ་དགའ་བ་སུ་ཡང་མེད་པའི་ཕྱིར་
སྐྱོ་དུབ་དང་དྲིན་རྩི་མེད་པས་དེ་དག་གི་དོན་སྒྲུབ་པ་ལ་ལེགས་པར་སྤྱོད་ནས་ལམ་ལ་རིམ་བཞིན་སློབ་དགོས་ཏེ་འབྲེལ་བ་དོན་ལྡན་ཡིན་པའི་ཕྱིར་གཞན་ལ་ཆོས་ཇི་ལྟར་འདོམས་པ་ལྟར་རང་ཡང་དེའི་དོན་དང་མཐུན་།
བར་བྱ་དགོས་ཏེ་མ་དད་པ་སྤངས་ཤིང་དེ་ལ་དེ་ལྡན་ནམ་ལྟོས་པའི་ཕྱིར་རོ། །དེ་ལྟར་གཞན་དོན་གྱི་བསམ་པ་ཚད་མེད་བཞི་དང་སྦྱོར་བ་བསྡུ་བའི་དངོས་པོ་བཞི་ལ་ཐེག་ཆེན་ལམ་གྱི་གཞི་མར་བཟུང་ནས་དུས་
རྟག་ཏུ་བརྩོན་པར་ཤོག་ཅེས་པའོ། །གཉིས་པ་ལ་ཕར་ཕྱིན་དྲུག་ལས། དང་པོ་སྦྱིན་པའི་ཕ་རོལ་ཏུ་ཕྱིན་པར་སྨོན་པ་ནི། གང་ལ་ཅི་འདོད་སོགས་སྦྱིན་པའི་ངོ་བོ་ནི་སེར་སྣ་མེད་པའི་གཏོང་སེམས་ཏེ་དེ་ལས་དབྱེ་
ན་ནོར་ཆོས་མི་འཇིགས་པར་སྦྱིན་པ་གསུམ་ལས་སྦྱིན་ཡུལ་གང་དང་གང་ལ་ཅི་དང་ཅི་འདོད་པའི་ཟང་ཟིང་དེ་དང་དེ་དག་ལན་དང་རྣམ་སྨིན་ལ་རེ་བ་མེད་པར་སྦྱིན་པ་ནི་ཟང་ཟིང་གི་སྦྱིན་པ་ཏེ་དེ་ལའང་གཏོང་བ་དང་

༄༅། །གཏོང་བ་ཆེན་པོ་ཤིན་ཏུ་གཏོང་བ་གསུམ་དང་དེ་བཞིན་དུ་ཆོས་ཀྱི་ཚིག་དོན་ལ་ཐོས་བསམ་དོན་དུ་གཉེར་བའི་སྐལ་ལྡན་ལ་གཞན་རྒྱུད་ལམ་བདེན་ལ་སྦྱོར་བའི་ཆོས་ཀྱི་སྦྱིན་པ་ལེགས་པར་རམ་ཡིད་
ཚིམ་པར་བཤད་པ་དང་དེ་ལའང་རིག་གནས་དང་ཐུན་མོང་དང་ཐུན་མོང་མ་ཡིན་པའི་ཐེག་པ་རྣམས་ལ་ལྟོས་ཏེ་ཆུང་འབྲིང་ཆེ་གསུམ་མོ། །དེ་བཞིན་དུ་གནས་སྐབས་མེ་ཆུ་དང་ཇག་རྐུན་སོགས་སྣ་ཚོགས་པའི་།
འཇིགས་པའི་གནས་ལ་སྐྱབས་ཏེ་མི་འཇིགས་པ་ཡི་སྦྱིན་པ་ཏེ་སྦྱིན་པ་རྣམ་པ་གསུམ་ལ་དུས་རྟག་ཏུ་བརྩོན་ནས་གཏོང་བར་ཤོག་ཅིག་ཅེས་པའོ། །གཉིས་པ་ཚུལ་ཁྲིམས་ལ་སྨོན་པ་ནི་མི་དགེའི་ལས་ལམ་སོགས་
ཚུལ་ཁྲིམས་ཀྱི་ངོ་བོ་སྤང་སེམས་ཏེ་དེ་ལ་ཡང་གསུམ་ལས། ཉེས་སྤྱོད་སྡོམ་པའི་ཚུལ་ཁྲིམས་ནི། ཡིད་སེམས་པའི་ལས་དང་ལུས་ངག་བསམ་པའི་ལས་ཏེ་མི་དགེ་བའི་ལས་ལམ་བཅུ་ཕྱོགས་མཐུན་བཅས་པ་དང་
རང་བཞིན་གྱི་ཉེས་བྱས་མཐའ་དག་སྤོང་བའི་ཚུལ་ཁྲིམས་དང་། དགེ་བ་ཆོས་སྡུད་ཀྱི་ཚུལ་ཁྲིམས་ནི་གཞན་གྱི་སྲོག་སྐྱོབས་པ་སོགས་དགེ་བ་བཅུ་དང་བསྡུ་དངོས་དང་ཕྱིན་དྲུག་ལ་སོགས་པའི་རྒྱ་ཆེན་སྤྱོད་པ་དང་

ཟབ་མོ་ལྟ་བའི་ཕྱོགས་ཀྱི་དགེ་བའི་ལས་ལམ་ལ་ཡིད་དྭངས་བས་འཇུག་ཅིང་རང་རྒྱུད་ལ་སྡུད་པ་དང་། སེམས་ཅན་དོན་བྱེད་ཀྱི་ཚུལ་ཁྲིམས་ནི་དེ་དག་ཀྱང་དངོས་རྒྱུད་ཀུན་ནས་གཞན་སེམས་ཅན་ལ་ཕན་པ་འབའ་
ཞིག་གི་རྒྱུར་འགྱུར་བའི་ཕྱིར་ཚུལ་བཞིན་དུ་སྒྲུབ་པ་ལ་བསྔོ་བ་ཡིས་རྒྱས་འདེབས་དང་བཅས་སེམས་ཅན་གྱི་དོན་འབའ་ཞིག་པ་སྟེ་དེ་ལྟ་བུའི་ཚུལ་ཁྲིམས་གསུམ་རྣམ་པར་དག་ཅིང་མི་ཉམས་པར་བསྲུང་བར་ཤོག་ཅིག་
ཅེས་པའོ། །གསུམ་པ་བཟོད་པ་ལ་སྨོན་པ་ནི། གནོད་བྱེད་རྣམས་ལ་སོགས། བཟོད་པའི་ངོ་བོ་ནི་མི་འཁྲུགས་པའི་སེམས་ཏེ་དེ་ལ་གསུམ་གནོད་བྱེད་ལ་ཇི་མི་སྙམ་པའམ་ལོག་སྒྲུབ་བཟོད་པ་འདི་ནི་ཕྲག་དོག་དང་
བརྙས་སེམས་སོགས་ཀྱི་གནོད་བྱེད་རྣམས་ལ་མི་ཞི་ཁྲོ་ང་དེ་མ་རིག་པའི་གཞན་དབང་གིས་བསྒྱུར་བ་ལ་དམིགས་ཤིང་རང་གི་སེམས་ལ་ཅང་མི་སེམས་པའི་སྟེང་སྙིང་རྗེ་བསྐྱེད་ཅིང་ལོག་སྦྱོར་གྱི་ལས་ཅི་ལྟར་ངོམས་
ཀྱང་བཟོད་པའི་དཀའ་ཐུབ་ལ་གནས་པ་དང་ཆོས་ཕྱིར་དཀའ་སྤྱད་བཟོད་པ་ནི་དལ་འབྱོར་གྱི་རྙེད་པ་ལ་སྙིང་པོ་ཆོས་ཀྱི་ལེན་པའི་ཕྱིར་སྙིང་རུས་བསྐྱེད་དེ་གྲུབ་ཐོབ་གོང་མའི་རྣམ་ཐར་བཞིན་སྒོ་གསུམ་གྱི་སྤྱོད་

༄༅། །པ་བྱ་དཀའ་བ་གང་ལྟར་ཡང་བརྩོན་པས་སྤྱད་ནས་དང་དུ་ལེན་པ་དང་ངལ་བ་ཁྱད་དུ་གསོད་པ་ལ་འབད་པར་བྱའོ། །ཟབ་མོའི་དོན་ལ་མི་འཇིགས་པའི་བཟོད་པ་ནི། རབ་ཏུ་མི་གནས་པའི་ཆོས་ཉིད་
ཟབ་མོའི་དོན་ལ་མི་སྐྲག་པའི་བཟོད་པ་རླབས་ཆེན་རྒྱལ་སྲས་ཀྱི་སྤྱོད་པ་རྒྱ་མཚོ་ལྟ་བུ་དང་མི་གཉིས་པའི་ཐེག་ཆེན་ཀྱི་ལྟ་སྤྱོད་ཟུང་འཇུག་ལ་བཟོད་པ་སྟེ་དེ་ལྟར་བཟོད་པ་རྣམ་པ་གསུམ་བསྒོམ་པའི་མཐུ་དང་ལྡན་པར་
ཤོག་ཅིག་པའོ། །བཞི་པ་བརྩོན་འགྲུས་ལ་སྨོན་པ་ནི། རྒྱ་ཆེན་དགེ་ལ་སྤྲོ་སོགས་བརྩོན་འགྲུས་ཀྱི་ངོ་བོ་དགེ་བ་ལ་སྤྲོ་བ་སྟེ་དེ་ལ་གསུམ་ལས་གོ་ཆའི་བརྩོན་འགྲུས་ནི་དགེ་བའི་ལས་ཕྲ་མོས་ཆོག་མི་ཤེས་པར་མཐའ་
མེད་ཅིང་རྒྱ་ཆེན་པོའི་སྤྱོད་པ་རྒྱ་མཚོ་ལྟ་བུའི་དགེ་བའི་ཚོགས་ལ་བློ་མི་ཞུམ་པར་སྤྲོ་ཞིང་ནུས་པའི་སྙིང་སྟོབས་རྨད་དུ་བྱུང་བའི་གོ་ཆ་ཆེན་པོ་བགོ་བ་དང་སྦྱོར་བའི་བརྩོན་འགྲུས་ནི་དེ་བཞིན་དུ་སྦྱོར་བ་སྔོན་འགྲོ་དང་
དངོས་བཞི་བསམ་པས་ལེ་ལོའི་དབང་དུ་མི་གཏོང་བར་བརྩོན་པས་མྱུར་དུ་འཇུག་པ་དང་ཆོག་མི་ཤེས་པའི་བརྩོན་འགྲུས་ནི་རྒྱལ་སྲས་ཀྱི་སྤྱོད་པ་བྱ་དཀའ་བའི་གནས་ལ་སོགས་པ་ལ་སེམས་མི་ཞུམ་པ་དང་དེ་ལ་

བར་དུ་གཅོད་པའི་རྐྱེན་ལ་སེམས་མི་འཁྲུགས་ཤིང་སླར་ཆོས་ཀྱི་ཐབས་སུ་ཤེས་ནས་བསོད་ནམས་ཀྱི་བྱ་བ་ཅི་ཙམ་འགྲུབ་ཀྱང་ཆོག་ཤེས་མེད་པའི་སྦྱངས་བརྩོན་ལ་ཉིན་མཚན་ཀུན་ནས་ཚོགས་གཉིས་ཀྱི་དགེ་བའི་
ལས་ལ་བརྩོན་འགྲུས་རྣམ་པ་གསུམ་རྩོམ་པར་ཤོག་ཅིག་ཅེས་པའོ། །ལྔ་པ་བསམ་གཏན་ལ་སྨོན་པ་ནི། མཐོང་ཆེན་ཚེ་འདིར་བདེ་སོགས། བསམ་གཏན་གྱི་ངོ་བོ་ནི་རྩེ་གཅིག་པ་སྟེ་དེ་ལ་གསུམ་ལས་བྱིས་པ་ཉེར་།
སྤྱོད་གྱི་བསམ་གཏན་ནི་བསམ་གཟུགས་ཀྱི་སེམས་དངོས་གཞི་ཐོབ་པའམ་རྗེས་མཐུན་ཙམ་ཐོབ་ཀྱང་རྣམ་རྟོག་གི་རློམ་སེམས་དང་རོ་མྱང་བ་མེད་པས་ན་མཐོང་ཆོས་མངོན་གྱུར་དུ་ཚེ་འདིར་ཕན་པ་དང་བདེ་
བར་གནས་པའི་བསམ་གཏན་དང་དོན་རབ་འབྱེད་པའི་བསམ་གཏན་ནི་དེ་ཚོགས་གཉིས་ཀྱིས་ཟིན་ན་འཕགས་ལམ་ཀྱི་རྟེན་གཞིར་བྱེད་པས་ན་དྲན་པ་ཉེར་བར་བཞག་པ་སོགས་ཡོན་ཏན་ཁྱད་པར་འཕགས་པ་རྣམས་
རིམ་གྱིས་ཐོབ་ཅིང་བགྲོད་པའི་བསམ་གཏན་དང་དེ་བཞིན་གཤེགས་དགའི་བསམ་གཏན་ནི་མངོན་ཤེས་ཕྲ་མོ་ཚོགས་སྦྱོར་ནས་ཐོབ་ཀྱང་ཁྱད་པར་བ་མཐོང་སྒོམ་དང་མི་སློབ་པའི་མངོན་ཤེས་མཆོག་ལ་བརྟེན་གྱིས་

༄༅། །གཞན་དོན་སྒྲུབ་པ་ཤིན་ཏུ་རྒྱ་ཆེ་བ་བསམ་གཏན་ཏེ་དེ་ལྟར་བསམ་གཏན་གསུམ་གྱི་དོན་ལ་མཉམ་པར་འཇོགས་ནུས་པར་ཤོག་ཅིག་ཅེས་པའོ། །དྲུག་པ་ཤེས་རབ་ལ་སྨོན་པ་ནི། ཀུན་རྫོབ་
སྒྱུ་མ་ལྟ་བུར་སོགས། ཤེས་རབ་ཀྱི་ངོ་བོ་ནི་ཆོས་རབ་རྣམ་པར་འབྱེད་པ་སྟེ་དེ་ཡང་ལམ་བདེན་ཀུན་རྫོབ་པ་ཐམས་ཅད་བརྟགས་ཡོད་ཀྱི་ཆ་ནས་རྨི་ལམ་དང་སྒྱུ་མ་ལྟ་བུར་བདེན་པར་མ་གྲུབ་པ་ཤེས་པ་ནི་ཀུན་
རྫོབ་རྟོགས་པའི་ཤེས་རབ་དང་འགོག་བདེན་དོན་དམ་པའི་ངོ་བོ་རྫས་ཡོད་སྤྲོས་པ་བྲལ་བ་ནམ་མཁའ་ལྟ་བུར་རྟོགས་པ་ནི་དོན་དམ་རྟོགས་པའི་ཤེས་རབ་དང་བདེན་གཉིས་ཟུང་དུ་འཇུག་པའི་གནས་ལུགས་ཁྱད་
༴པར་འཕགས་པས་གདུལ་བྱ་གཞན་གྱི་དོན་འབད་མེད་རང་ཤུགས་སུ་འབྱུང་བ་ནི་སྟོང་ཉིད་རྟེན་འབྱུང་གི་བསྒྲུབ་ཚུལ་ཏེ་དེ་ལ་རབ་ཏུ་མཁས་པ་ཡིས་གཞན་དོན་སྒྲུབ་པའི་ཤེས་རབ་དང་དེ་ཡང་ཐོས་པའི་ཤེས་རབ་
ཀྱིས་ཕྱི་ནང་གི་གྲུབ་མཐའི་རྣམ་བཞག་ཤེས་པར་བྱས་ནས། ལམ་དང་ལམ་མིན་གྱི་འཇུག་ལྡོག་ལ་མཁས་པར་མ་བྱས་ན་བསྒོམ་བྱའི་ལམ་གྱི་མངོན་རྟོགས་མི་ཤེས་དེ་མི་ཤེས་པས་བསམ་སྒོམ་འབྱུང་བའི་གནས་

མེད་པས་ན་ཐོག་མར་ཐོས་པའི་ཤེས་རབ་དང་བསམ་པའི་ཤེས་རབ་ཀྱིས་ཐོས་དོན་ལ་དྲང་ངེས་ལྡེམ་དགོངས་སོགས་མཐའ་དྲུག་གིས་གཞིས་འབྲེལ་བྱེད་པས་སྒོམ་པའི་ཤེས་རབ་ལ་རྩེ་གཅིག་ཏུ་གཞོལ་བ་ལས་ལམ་
ལྔའི་ཡོན་ཏན་མཐའ་དག་སྒྲུབ་དགོས་པ་ཡིན་ནོ། །དེ་ལྟར་རང་རྒྱུད་འདི་ལ་ཤེས་རབ་གསུམ་པོ་དེ་རྣམས་ཚུལ་བཞིན་དུ་ལྡན་པར་ཤོག་ཅིག་ཅེས་པའོ། །གཉིས་པ་ལམ་གྱི་དངོས་གཞི་ལ་སྨོན་པ་ལ། བསྟན་བཤད་
གཉིས་ལས། དང་པོ་ནི། བསམ་པ་བྱང་ཆུབ་སེམས་ཀྱི་ཀུན་སོགས་དེ་ཡང་བསམ་པ་བྱང་ཆུབ་སེམས་ཀྱི་ཀུན་ནས་བསླང་ནས་སྦྱོར་བ་ཕ་རོལ་དུ་ཕྱིན་པ་དྲུག་སྟེ་བསམ་སྦྱོར་དེ་དག་དང་ལྡན་པས་དུས་ཀུན་ཏུ་བརྩོན་
པ་ཡིས། ཚོགས་སྦྱོར་མཐོང་སྒོམ་མི་སློབ་པའི་ལམ་ལྔ་དང་། རབ་ཏུ་དགའ་བ་ལ་སོགས་པའི་ས་བཅུ་རིམ་གྱིས་བགྲོད་པར་ཤོག་ཅིག་ཅེས་པའོ། །གཉིས་པ་ལ་བྱང་ཆོས་སོ་བདུན་སློབ་ལམ་བཞི་དང་སྦྱར་བས་
རང་འབྲས་ཐོབ་པར་སྨོན་པ་དང་། མི་སློབ་པའི་སས་བསྡུས་པའི་ཡོན་ཏན་གྱི་རྣམ་གྲངས་ལ་སྨོན་པའོ། །དང་པོ་ལ་བཞི་ལས། དང་པོ་ཚོགས་ལམ་ལ་སྨོན་པ་ནི། དེ་ཡང་དྲན་པ་ཉེར་བཞག་སོགས།

༄༅། །དེ་ཡང་ཚོགས་ལམ་ན་ཀུན་རྫོབ་བྱང་སེམས་ཡང་དག་བསྐྱེད་ནས་དོན་དམ་བྱང་སེམས་མཐོང་ལམ་སའི་ཡེ་ཤེས་ལ་མོས་པ་ལམ་བྱེད་ཡིན་པས་མོས་སྤྱོད་ཀྱི་ས་སྟེ་དབྱེ་ན་ཚོགས་ལམ་ཆུང་འབྲིང་ཆེ་
གསུམ་གྱིས་ཐོས་བསམ་དང་ཐར་པ་ཆ་མཐུན་གྱི་བསོད་ནམས་ཀྱི་ཚོགས་བསགས་པ་འདི་ཚོགས་བསགས་པའི་མགོ་ཡིན་པས་ཚོགས་ལམ་ཞེས་བྱ་དེ་ཡང་སྦྱོར་ལམ་རང་རྒྱུད་ལ་སྐྱེ་བའི་དུས་མ་ངེས་པ་ཚོགས་
ལམ་ཆུང་སྐྱེ་བ་ཕྱི་མ་སྐྱེ་ངེས་པ་ཚོགས་ལམ་འབྲིང་ཚེ་འདིར་སྐྱེ་ངེས་ཚོགས་ལམ་ཆེན་པོ་ཡིན་ལ་དེ་དག་ལས་ཚོགས་ལམ་ཆུང་ངུའི་སྐབས་སུ་ཕྱི་ནང་གི་དངོས་པོ་ཐམས་ཅད་བདེན་གྲུབ་བཤིག་ནས་དེའི་
རྗེས་སུ་སྟོང་ཉིད་ལ་དྲན་པ་ཉེ་བར་བཞག་པས་ན་དྲན་པ་ཉེར་བཞག་ཞེས་བྱ། དེ་ལ་དབྱེ་ན་བཞི་སྟེ། ལུས་ཚོར་སེམས་ཆོས་རྣམས་གཙོ་བོར་བསྒོམ་ཞིང་བློ་སོ་སོར་རྟོགས་པའི་ཤེས་རབ་ཀྱིས་རིགས་པས་
དཔྱད་ནས་རང་བཞིན་སྟོང་ཉིད་དུ་མཉམ་པར་འཇོག་ཅིང་རྗེས་ཐོབ་སྒྱུ་མ་ལྟ་བུ་གནས་པའི་ཚུལ་དུ་བསྒོམ་པ་དང་ཚོགས་ལམ་འབྲིང་པོ་ལ་སྒོ་གསུམ་གྱི་མི་དགེ་བའི་དངོས་པོ་མཐའ་དག་སྤོང་བ་དང་དགེ་བ་ལ་

བར་དུ་གཅོད་པའི་ཆ་རྣམས་སྤོང་བས་ན་ཡང་དག་པའི་སྦོང་བ་སྟེ་རྩོལ་བ་ལས་བྱུང་བའི་ལམ་ཞེས་བྱ། དེ་ལ་དབྱེ་ན་བཞི་སྟེ་མི་དགེ་བའི་ཆོས་མ་སྐྱེས་པ་མི་བསྐྱེད་པ་དང་སྐྱེས་པ་མྱུར་དུ་གཅོད་པ་དང་དགེ་བའི་
ཆོས་མ་སྐྱེས་པ་བསྐྱེད་པར་བྱ་བ་དང་སྐྱེས་པ་གོང་ནས་གོང་དུ་སྤེལ་བར་བྱེད་པ་དང་བཞིའི་བརྩོན་འགྲུས་བརྩོམ་པ་དང་ཚོགས་ལམ་ཆེན་པོ་ན་མངོན་ཤེས་ལ་སོགས་པའི་ཏིང་ངེ་འཛིན་གྱིས་རྩལ་དུ་རྣམ་པ་མང་པོ་
རྫུ་འཕྲུལ་ཞིང་འཕྲུལ་པས་རྫུ་འཕྲུལ་དེ་རང་རྒྱུད་ལ་འགྲུབ་བྱེད་ཀྱི་རྩ་བའམ་རྐང་པ་ལྟ་བུ་ཡིན་པས་ན་རྐང་པ་ཞེས་བྱའོ། །དེ་ལ་དབྱེ་ན་འདུན་པའི་རྫུ་འཕྲུལ་གྱི་རྐང་པ་བརྩོན་པའི་སེམས་པའི་དཔྱོད་པའི་རྫུ་འཕྲུལ་གྱི་
རྐང་པ་སྟེ་དེ་བཞི་ལ་ཏིང་ངེ་འཛིན་ཡོངས་སུ་སྦྱོང་བའི་ལམ་ཞེས་བྱ་དེ་མངོན་དུ་གྱུར་ན་སངས་རྒྱས་དངོས་སུ་བཞུགས་པའི་ཞིང་རྣམས་སུ་རྫུ་འཕྲུལ་གྱིས་ཕྱིན་ནས་ཆོས་ཉན་ཞིང་དེ་དག་མི་བརྗེད་པའི་ཤེས་རབ་ཀྱིས་
འཛིན་ནུས་པའི་ཏིང་ངེ་འཛིན་ཐོབ་པའོ། །དེ་དག་ཏིང་ངེ་འཛིན་ལས་སུ་རུང་བ་ལ་གནས་པས་འགྲུབ་པ་སྟེ་ལམ་ལྔའི་དང་པོ་བསོད་ནམས་ཚོགས་ཀྱི་ལམ་རྒྱ་ཆེན་པོ་དེ་རྣམས་ལ་སྤྲོ་བས་འཇུག་པར་ཤོག་ཅིག་

༄༅། །ཅེས་པའོ། །གཉིས་པ་སྦྱོར་ལམ་ལ་སྨོན་པ་ནི་དྲོད་དང་རྩེ་མོ་སོགས་དེ་ཡང་ཚོགས་ལམ་ནས་བདག་མེད་དོན་སྤྱིའི་ཚུལ་གྱིས་རྟོགས་པ་དེ་མཐོང་ལམ་རྣམ་པར་མི་རྟོག་པའི་ཡེ་ཤེས་དངོས་
སུ་མཐོང་བ་ལ་སྦྱོར་བ་ན་སྦྱོར་ལམ་ཞེས་བྱ་དེ་ཡང་དཔེར་ན་ཤིང་ལ་མེ་འབྱུང་བའི་སྔ་ལྟས་སུ་ཐོག་མར་དྲོད་ཕོག་པ་དང་འདྲ་བར་མཐོང་ལམ་གྱི་ཡེ་ཤེས་མེ་ལྟ་བུ་དེ་རྒྱུད་ལ་སྐྱེ་བའི་སྔ་ལྟས་སུ་སྔར་དང་མི་
འདྲ་བའི་དྲོད་རྟགས་འབྱུང་བས་ན་དྲོད་དང་དགེ་བའི་རྩ་བ་གཡོ་བ་རྣམས་ཀྱི་རྩེ་མོ་ཡིན་པས་རྩེ་མོ་སྟོང་ཉིད་ལ་མི་སྐྲག་པའི་བཟོད་པ་ཐོབ་པས་བཟོད་པ་འཇིག་རྟེན་པའི་སྒོམ་བྱུང་གི་ཆོས་ཐམས་ཅད་ཀྱི་མཆོག་
ཡིན་པས་ཆོས་མཆོག་སྟེ་དེ་དག་ཏུ་མཐོང་ལམ་སྐྱེ་བའི་དུས་མ་ངེས་པ་དྲོད་རྩེ་གཉིས་དང་ཚེ་འདིར་སྐྱེ་ངེས་བཟོད་པ་ཆོས་མཆོག་གཉིས་ཏེ་འདིར་སྦྱོར་ལམ་ངེས་འབྱེད་ཆ་ཞེས་བྱའོ། །དེ་ནས་དྲོད་རྩེ་གཉིས་སུ་
དབང་བོ་ལྔ་བསྒོམ་སྟེ་དེ་ཡང་དད་པའི་དབང་པོས་མཐོང་ལམ་གྱི་ཡེ་ཤེས་ལྷག་པར་མོས་ཤིང་དད་བརྩོན་ཀྱི་དབང་བོས་མཐོང་ལམ་གྱི་ཡེ་ཤེས་རང་རྒྱུད་ལ་སྐྱེ་བའི་ཐབས་ལ་བརྩོན་དྲན་པའི་དབང་པོས་ལྷག་པ་

ཚུལ་ཁྲིམས་གྱི་བསླབ་པ་མི་ཉམས་པར་བསྲུང་ཏིང་ངེ་འཛིན་གྱི་དབང་པོས་ལྷག་པ་ཏིང་ངེ་འཛིན་གྱི་བསླབ་པ་ལ་མཉམ་པར་འཇོག་ཤེས་རབ་ཀྱི་དབང་པོས་ལྷག་པ་ཤེས་རབ་ཀྱི་བསླབ་པའི་གནས་ལུགས་ཀྱི་
ལྟ་བ་ཉམས་སུ་ལེན་པ་དང་དེ་ལས་རྣམ་བྱང་བསྐྱེད་པས་ན་དབང་པོ་སྟེ་གཟུགས་ཅན་མ་ཡིན་པ་ལྔ་དང་བཟོད་ཆོས་གཉིས་སུ་སྟོབས་ལྔ་སྟེ་དེ་ཡང་གོང་གི་དབང་ལྔའི་མི་མཐུན་ཕྱོགས་མ་དད་པ་ལེ་ལོ་བརྗེད་།
ངེས་རྣམ་གཡེང་ཤེས་བཞིན་མ་ཡིན་པའི་བར་ཆད་རྣམས་ཀྱིས་བརྫི་མི་ནུས་པའི་དད་པའི་བརྩོན་འགྲུས་ཀྱི་དྲན་པའི་ཏིང་ངེ་འཛིན་གྱི་ཤེས་རབ་ཀྱི་སྟོབས་སྟེ་སྟོབས་ལྔའི་རང་བཞིན་ནི་མི་མཐུན་ཕྱོགས་འཇོམས་
ནུས་པའི་བདག་ཉིད་ཅན་གྱི་ཐེག་ཆེན་མཐོང་ལམ་ལ་སྦྱོར་བར་བྱེད་པའི་ལམ་ལས་དྲོད་སྣང་བ་ཐོབ་པའི་ཡེ་ཤེས་རྩེ་མོ་སྣང་བ་མཆེད་པའི་ཡེ་ཤེས་བཟོད་པ་དེ་ཁོ་ན་ཉིད་ཕྱོགས་གཅིག་ལ་ཞུགས་པའི་ཡེ་ཤེས་ཆོས་མཆོག་
དེ་མ་ཐག་པའི་ཡེ་ཤེས་ཏེ་དེ་རེ་རེ་བཞིན་ཆུང་འབྲིང་ཆེན་པོའི་ཡེ་ཤེས་རྣམས་ལ་གནས་པར་ཤོག་ཅིག་ཅེས་པའོ། །གསུམ་པ་མཐོང་ལམ་ལ་སྨོན་པ་ནི། དྲན་དང་ཆོས་རབ་རྣམ་འབྱེད་སོགས། དེ་ཡང་འཇིག་

༄༅། །རྟེན་ལས་འདས་པའི་འཕགས་པའི་ཡེ་ཤེས་དང་པོ་མཐོང་བས་ན་མཐོང་ལམ་ཞེས་བྱ་སྟེ་བདག་མེད་མངོན་སུམ་གསར་དུ་མཐོང་བས་དང་ཐར་པའི་འཇུག་ངོགས་ཡིན་པས་ལམ་སྟེ་བདེན་པ་མངོན་
་རྟོགས་དང་ངེས་འབྱེད་དོན་གཅིག་གོ །དེ་ལ་བྱང་ཆུབ་ཀྱི་ཡན་ལག་བདུན་སྒོམ་པ་ལས་མཐོང་ལམ་ལ་བདེན་བཞི་སོགས་རང་རང་གི་ཆོས་ཤེས་ཆོས་བཟོད་རྗེས་ཤེས་རྗེས་བཟོད་དེ་དེ་རེ་རེ་ལ་བཞི་བཞི་བྱས་པས་
སྐད་ཅིག་བཅུ་དྲུག་སྟེ་སྔ་མ་གཉིས་ཀྱི་ཆོས་ཉིད་མཐོང་བ་དང་ཕྱི་མ་གཉིས་ཀྱི་ཡེ་ཤེས་མཐོང་བའོ། །དེ་ལྟར་དྲན་པ་ཡང་དག་བྱང་ཆུབ་ཀྱི་ཡན་ལག་གིས་བདེན་བཞིའི་དམིགས་རྣམ་མི་བརྗེད་པར་འཛིན་པ་དང་
ཆོས་རབ་རྣམ་འབྱེད་ཀྱིས་བདེན་བཞིའི་ཆོས་ཉིད་ཀྱི་མཚན་ཉིད་ཇི་བཞིན་གཏན་ལ་ཕབ་བརྩོན་འགྲུས་ཀྱིས་དེ་ལ་སྤྲོ་བཞིན་འཇུག་པ་དང་དགའ་བས་བདེན་བཞིའི་ཆོས་ཉིད་གསར་དུ་མཐོང་བ་ལ་དགའ་བ་སྐྱེ་བ་
དང་ཤིན་ཏུ་སྦྱངས་པས་ལུས་སེམས་ལས་སུ་རུང་བ་དང་ཏིང་ངེ་འཛིན་གྱིས་སེམས་གཞན་དུ་མི་གཡེངས་བར་བྱེད་བཏང་སྙོམས་ཀྱིས་སེམས་བྱིང་རྒོད་མེད་པར་རྣལ་དུ་འདུག་པར་བྱེད་པའོ། །མཐོང་ལམ་རྣམ་

པར་མི་རྟོག་པའི་ཡེ་ཤེས་ནི་བྱང་ཆུབ་ཡིན་ལ་གཞན་རྣམས་དེའི་ཡན་ལག་ཡིན་པས་ན་ཡན་ལག་སྟེ་དེ་ལྟར་བྱང་ཆུབ་ཀྱི་ཡན་ལག་བདུན་བསྒོམ་ནས་མཐོང་ལམ་གྱི་ཡེ་ཤེས་ལ་གནས་སྤང་བྱ་བརྒྱ་དང་བཅུ་གཉིས་
སྤངས་ཤིང་ཡོན་ཏན་བརྒྱ་ཕྲག་བཅུ་གཉིས་ལ་མངའ་དབང་བསྒྱུར་བའི་ས་དང་པོར་རབ་ཏུ་དགའ་བའི་འཕགས་པ་ཐོབ་པར་ཤོག་ཅིག་ཅེས་པའོ། །བཞི་པ་བསྒོམ་ལམ་ལ་སྨོན་པ་ནི། ལྟ་དང་རྟོགས་དང་སོགས། དེ་
ཡང་མཐོང་ལམ་གྱིས་ཡེ་ཤེས་མཐོང་ཟིན་རྒྱུན་ལྡན་དུ་གོམས་པར་བྱེད་པའི་མཁྱེན་པ་ལ་སྒོམ་ལམ་ཞེས་བྱ།འདིའི་སྐབས་སུ་འཕགས་ལམ་ཡན་ལག་བརྒྱད་བསྒོམ་པ་སྟེ་མཐོང་ལམ་གྱི་དུས་ན་བདེན་བཞིའི་ཆོས་ཉིད་
མངོན་སུམ་དུ་མཐོང་ནས་འདིར་གནས་ལུགས་ཀྱི་ལྟ་བ་ཡོངས་གཅོད་གྱི་སྒོ་ནས་ངེས་པ་ནི་ཡང་དག་པའི་ལྟ་བ་དང་དེ་ལྟར་རྟོགས་པ་དེ་རྟགས་དང་གཏན་ཚིག་གི་སྒོ་ནས་རྟོགས་ཤིང་དེ་ཇི་ལྟར་གཞན་ལ་བསྟོན་ཚུལ་
གྱི་རྣམ་བཞག་རྟོགས་པ་ནི་ཡང་དག་པའི་རྟོགས་པ་དང་སེམས་དགེ་བ་ལས་ངག་དང་ལུས་ཀྱང་དགེ་བས་སྨྲས་ཚད་འགྲོ་ལ་ཕན་པའི་ངག་ནི་རྟོགས་པ་དང་མཐུན་པར་སྟོན་པས་གཞན་དག་ལྟ་བ་རྣམ་དག་ལ་ཡིད་ཆེས་

༄༅། །པར་བྱེད་པས་ཡང་དག་པའི་ངག་དང་ལུས་ཀྱི་བྱ་བ་མ་ཡིན་པ་མི་བྱེད་ཅིང་ཅི་བྱེད་ཆོས་དང་མཐུན་ཅིང་གཞན་དོན་དུ་འགྱུར་བས་ཡང་དག་པའི་ལས་ཀྱི་མཐའ་སྟེ་དེས་ཚུལ་ཁྲིམས་རྣམ་པར་དག་པ་ཡིད་
ཆེས་པར་བྱེད་པ་དང་འཚོ་བ་ནི་ལོག་འཚོ་ལྔའི་ཁ་ཟས་དང་མ་འདྲེས་ཤིང་ཆོག་ཤེས་པས་ལུས་ངག་གཉིས་ཀའི་ལས་རྣམ་པར་དག་ཅིང་འཚོ་བ་རྣམ་དག་ཏུ་ཡིད་ཆེས་པར་བྱེད་ཅིང་འགྲོ་བ་རྣམས་འདུན་པར་བྱེད་
དོ། །རྩོལ་བས་ནི་མཐོང་ཟིན་ཆོས་ཉིད་ཀྱི་དོན་ལ་ཡང་ཡང་གོམས་པར་བྱེད་པས་ཉོན་མོངས་པའི་གཉེན་པོ་བྱེད་པ་དང་དྲན་པས་ནི་ཞི་ལྷག་གི་དམིགས་རྣམ་མི་བརྗེད་པར་འཛིན་པས་ཉེ་ཉོན་བརྗེད་ངེས་ཀྱི་གཉེན་པོ་
བྱེད་པ་དང་ཏིང་ངེ་འཛིན་གྱིས་བྱིང་རྒོད་ལ་སོགས་པའི་སྐྱོན་མེད་པའི་ཏིང་ངེ་འཛིན་བསྒྲུབ་ཅིང་ལམ་གྱི་ཡོན་ཏན་གོང་ནས་གོང་དུ་འཕེལ་བའི་མི་མཐུན་པའི་གཉེན་པོ་བྱེད་དོ། །དེ་ལྟར་འཕགས་པའི་ལམ་ཡང་དག་
པའི་ཡན་ལག་བརྒྱད་བསྒོམས་ནས་སྒོམ་པའི་ལམ་དུ་སྤང་བྱ་བཞི་བརྒྱ་བཅུ་བཞི་རིམ་གྱིས་སྤངས་བའི་ས་གཉིས་པ་ནས་བཅུ་པའི་བར་ས་དགུ་རིམ་གྱིས་བསྒྲོད་པར་ཤོག་ཅིག་ཅེས་པའོ། །དེ་དག་གི་རང་འབྲས་བུ་

ས་དང་མི་སློབ་པའི་ལམ་དང་བཅས་པ་ལ་སྨོན་པ་ནི་དེ་ཡང་དྲི་མེད་སོགས་དེ་ཡང་སྒོམ་ལམ་ས་དགུ་རིམ་གྱིས་བསྒྲོད་པ་ནི་སྒོམ་ལམ་ཆུང་ངུའི་དུས་ཚུལ་ཁྲིམས་ཀྱི་ཕར་ཕྱིན་རྫོགས་སྐད་ཅིག་རེ་རེ་ལ་ཏིང་ངེ་འཛིན་
སྟོང་ཕྲག་བཅུ་གཉིས་ལ་འཇུག་ལྡང་ནུས་མཐོང་ལམ་གྱི་བརྒྱ་ཕྲག་ལ་འདིར་སྟོང་ཕྲག་གིས་ཁྱད་པར་འཕགས་ཚུལ་འོག་མ་ཀུན་འགེ། ཚུལ་འཆལ་གྱི་དྲི་མ་དང་བྲལ་བས་ས་གཉིས་པ་དྲི་མ་མེད་པ་ཞེས་བྱ། ཆུང་
ངུའི་འབྲིང་པོའི་བཟོད་པའི་ཕར་ཕྱིན་རྫོགས་ཁོང་ཁྲོའི་སྒྲིབ་པ་དག་ཏིང་ངེ་འཛིན་འབུམ་ཕྲག་བཅུ་ལྡན་སེམས་ཅན་ལ་དམ་ཆོས་འོད་ཀྱི་སྣང་བར་བྱེད་པས་ས་གསུམ་པ་འོད་བྱེད་ཞེས་བྱ། ཆུང་ངུའི་ཆེན་པོའི་དུས་
བརྩོན་འགྲུས་ཀྱི་ཕར་ཕྱིན་རྟོགས་ལེ་ལོའི་སྒྲིབ་པ་དག་ཏིང་ངེ་འཛིན་བྱེ་བ་ཕྲག་བརྒྱ་རེ་ལ་འཇུག་སྒྲིབ་གཉིས་སྲེག་པར་བྱེད་པའི་ཡེ་ཤེས་ཀྱིས་འོད་མེ་ལྟ་བུར་འཕྲོ་བས་ན་བཞི་པ་འོད་འཕྲོ་བ་ཞེས་བྱ་བ་དང་སྒོམ་ལམ་
འབྲིང་བོ་ཆུང་དུ་ཆུང་ངུའི་དུས་བསམ་གཏན་གྱི་ཕར་ཕྱིན་རྫོགས་གཡེང་བའི་སྒྲིབ་པ་དག་ཏིང་ངེ་འཛིན་བྱེ་བ་ཕྲག་སྟོང་རེ་ལ་འཇུག་ལྡང་ནུས་འདིའི་སྐབས་སུ་ཏིང་ངེ་འཛིན་ལ་གནས་དང་གཞན་དོན་བརྩོན་པ་

༄༅། །གཉིས་ཀ་མཉམ་དུ་མཛད་པས་ས་ལྔ་པ་སྦྱངས་དཀའ་བ་ཞེས་བྱ། འབྲིང་གི་འབྲིང་དུས་ཤེས་རབ་ཀྱི་ཕར་ཕྱིན་རྫོགས་གཏི་མུག་གི་སྒྲིབ་པ་དག་ཏིང་ངེ་འཛིན་བྱེ་བ་བརྒྱ་འབུམ་ལ་འཇུག་འདིའི་།
སྐབས་སུ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མངོན་དུ་གྱུར་པས་ན་ས་དྲུག་པ་མངོན་དུ་གྱུར་པ་ཞེས་བྱ། འབྲིང་གི་ཆེན་པོའི་དུས་ཐབས་ཀྱི་ཕར་ཕྱིན་རྫོགས་ཐབས་ལ་མི་མཁས་པའི་སྒྲིབ་
བ་དག་ཏིང་ངེ་འཛིན་བྱེ་བ་ཁྲག་ཁྲིག་ལ་འཇུག་འཁོར་བ་ལས་རིང་དུ་སོང་བས་ན་ས་བདུན་པ་རིང་དུ་སོང་བ་ཞེས་བྱ། འདི་མན་ཆད་ལ་ཉོན་སྒྲིབ་རྩད་ནས་མ་སྤངས་པས་མ་དག་པའི་སྣང་བ་དངོས་སུ་སྣང་བས་ན་མ་
དག་ས་བདུན་ནོ། །སྒོམ་ལམ་ཆེན་པོའི་ཆུང་ངུའི་དུས་སྟོབས་ཀྱི་ཕར་ཕྱིན་རྫོགས་སྟོབས་ཞེན་པའི་སྒྲིབ་པ་དག་སྟོང་ཆེན་པོ་འབུམ་ཕྲག་གཅིག་གི་རྡུལ་གྱི་གྲངས་དང་མཉམ་པའི་ཏིང་ངེ་འཛིན་ལ་འཇུག་མཚན་བཅས་
མཚན་མ་མེད་པའི་འདུ་ཤེས་ཀྱི་མི་གཡོ་བས་ན་ས་བརྒྱད་པ་མི་གཡོ་བ་ཞེས་བྱ། སྒོམ་ལམ་ཆེན་པོའི་འབྲིང་གི་དུས་སྨོན་ལམ་གྱི་ཕར་ཕྱིན་རྫོགས་སྨོན་དོན་མི་འགྲུབ་པའི་སྒྲིབ་པ་དག་སྟོང་ཆེན་གྲངས་མེད་འབུམ་

ཕྲག་བཅུའི་རྡུལ་གྱི་གྲངས་དང་མཉམ་པའི་ཏིང་ངེ་འཛིན་ལ་འཇུག་སོ་སོ་ཡང་དག་པའི་རིག་པ་བཞི་མངའ་བས་ན་ས་དགུ་པ་ལེགས་པའི་བློ་གྲོས་ཞེས་བྱ། སྒོམ་ལམ་ཆེན་པོའི་སྐབས་ཡེ་ཤེས་ཀྱི་ཕར་ཕྱིན་རྫོགས་
ཤེས་བྱའི་སྒྲིབ་པ་རགས་པ་དང་བྲལ་སྐད་ཅིག་རེ་ལ་སངས་རྒྱས་ཀྱི་ཞིང་བརྗོད་དུ་མེད་པའི་ཞིང་གི་རྡུལ་གྱི་གྲངས་དང་མཉམ་པའི་ཏིང་ངེ་འཛིན་ལ་འཇུག་གཟུངས་དང་ཏིང་ངེ་འཛིན་སྤྲིན་ལྟ་བུའི་གདུལ་བྱའི་
ཞིང་ས་ལ་ཆོས་ཀྱི་ཆར་འབེབས་པས་ན་ས་བཅུ་པ་ཆོས་ཀྱི་སྤྲིན་ཞེས་བྱ་བ་སྟེ་དག་པ་ས་གསུམ་ལེགས་པར་ཐོབ་ནས་དང་པོའི་སྐབས་ཉོན་ཡིད་དང་བཅས་པ་མཉམ་པ་ཉིད་དང་སོ་སོར་རྟོགས་པའི་ཡེ་ཤེས་སུ་གནས་
འགྱུར་གཉིས་པར་སྒོ་ལྔའི་ཤེས་པ་གནས་འགྱུར་བྱ་བ་གྲུབ་པའི་ཡེ་ཤེས་མངོན་དུ་མཛད་གསུམ་པར་ཀུན་གཞིར་གནས་འགྱུར་ཆོས་དབྱིངས་ཡེ་ཤེས་ལ་དབང་ཐོབ་ནས་ལམ་ལྔ་པ་སྤང་བྱ་སྤོང་བ་དང་ཤེས་བྱ་ཤེས་པ་
མཐར་ཕྱིན་པའམ་མི་སློབ་པའི་ལམ་ཞེས་དེའི་གོང་ན་སྤང་རྟོགས་ཀྱི་ཁྱད་པར་གཞན་ཐོབ་ཏུ་མེད་པས་ལམ་བཏགས་པ་བ་དང་འབྲས་བུ་མཚན་ཉིད་པ་ཡིན་ནོ། །དེ་ལྟར་སྤང་རྟོགས་མཐར་ཕྱིན་པའི་ལམ་མམ་

༄༅། །ས་བཅུ་གཅིག་པ་བགྲོད་ནས་རྡོ་རྗེ་ལྟ་བུའི་ཏིང་ངེ་འཛིན་འབུམ་ཕྲག་གྲངས་མེད་ཐོབ་འོད་ཟེར་ཆེན་པོའི་དབང་བསྐུར་བས་ཤེས་སྒྲིབ་ཕྲ་མོར་ཡང་སྤངས་ནས་སངས་རྒྱས་པའོ། །དེ་ལྟར་།
སྤང་རྟོགས་མཐར་ཕྱིན་པ་དེ་སངས་རྒྱས་ཀྱི་ས་སྟེ་རྒྱུ་ཡི་ཐེག་པས་སངས་རྒྱས་ཀྱི་རྣམ་བཞག་མཛད་ཚུལ་ཡིན་ལ་དེ་ཡང་སྐུ་ལས་འོད་ཟེར་མང་པོ་བཀྱེ་བས་སེམས་ཅན་སྨིན་པ་དང་གསུང་དམ་པའི་འོད་དང་མངོན་
མཐོ་དང་ངེས་ལེགས་ཀྱི་ལམ་སྣང་བར་མཛད་པས་སྟོན་པ་གཅིག་པུ་ཡིན་པའི་ཕྱིར་ཀུན་ཏུ་འོད་ཅེས་བྱའོ། །དེ་ལྟ་བུའི་ས་དེ་ལ་འགྱུར་བ་མེད་པར་གནས་པ་མངོན་དུ་བྱེད་པར་ཤོག་ཅིག་ཅེས་པའོ། །དེ་
ལྟ་བུའི་ས་ལམ་དེ་དག་ཀྱང་དོན་དམ་སེམས་བསྐྱེད་ཀྱིས་ཉེར་ལེན་ལ་ཀུན་རྫོབ་སེམས་བསྐྱེད་ཀྱིས་རྐྱེན་བྱས་པས་ལམ་ལྔ་འགྲུབ་དེ་ལྡོག་པས་ས་བཅུ་ཐོབ་དེ་བས་ན་ལམ་མཐར་ཐུག་ཆོས་སྐུ་ས་མཐར་ཐུག་
གཟུགས་སྐུའོ། །གཉིས་པ་མི་སློབ་པའི་ལམ་གྱི་བྱེ་བྲག་ལ་སྨོན་པ་ལ། སྐུ་གསུམ་སོགས་ལ་སྤྱིར་སྨོན་པ་དང་། སོ་སོར་སྨོན་པ་དང་། རྣམ་གྲངས་གཞན་ལ་སྨོན་པ་དང་གསུམ་ལས། དང་པོ་ལ་གཉིས། སྐུ་

གསུམ་ཡེ་ཤེས་ལྔར་སྤྱིར་སྨོན་པ་དང་། ཞིང་བཀོད་སོགས་ལ་སྨོན་པའོ། །དང་པོ་ནི་དེ་ལྟར་ལམ་ལྔ་ས་བཅུ་སོགས་དེ་ལྟར་རང་དོན་དུ་ལམ་ལྔ་ས་བཅུ་ཡི་སྤངས་རྟོགས་ཡོངས་སུ་རྫོགས་ནས་ཆོས་ཀྱི་སྐུ་ཐོབ་པ་།
དང་གཞན་དོན་དུ་ལོངས་སྐུ་སྒྱུ་མ་ལྟ་བུ་དང་སྤྲུལ་སྐུ་སྣ་ཚོགས་སུ་སྟོན་པ་སྟེ་རྟེན་སྐུ་གསུམ་དང་བརྟེན་པ་ཡེ་ཤེས་ལྔ་དང་མཁྱེན་ཆ་ཡོན་ཏན་གྱི་ཚོགས་དང་ཐུགས་རྡོ་རྗེའི་ཕྲིན་ལས་མཐའ་དག་འབད་པ་མེད་པར་ལྷུན་
གྱིས་གྲུབ་སྟེ་མཐའ་ཡས་རབ་འབྱམས་རྒྱ་མཚོའི་ཞིང་གི་འགྲོ་བ་མཐའ་དག་འདྲེན་པར་ཤོག་ཅིག་ཅེས་པའོ། །གཉིས་པ་ནི་དུས་གསུམ་རྒྱལ་བའི་སོགས། ཕྱོགས་བཅུ་དུས་གསུམ་ན་གཤེགས་ཤིང་བཞུགས་པའི་
རྒྱལ་བ་རྣམས་ཀྱིས་རང་རང་གི་ཞིང་གི་བཀོད་པ་དང་འདུས་པའི་འཁོར་དང་སྐུ་ཚེའི་ཚད་དང་མཛད་པ་ཕྲིན་ལས་ངོ་མཚར་བའི་ཞིང་ཁམས་སོགས་ཕན་པ་དང་བདེ་བའི་ཆེད་དུ་བསྟན་པའི་སྒྱུ་འཕྲུལ་གྱི་བཀོད་
པ་ཅི་འདྲ་བ་དེ་དང་འདྲ་བ་ཁོ་ནར་བདག་གིས་ཀྱང་རང་དབང་དུ་མངོན་དུ་འགྱུར་བར་ཤོག་ཅིག་ཅེས་པའོ། །གཉིས་པ་སོ་སོར་སྨོན་པ་ལ། རྟེན་སྐུ་གསུམ་དང་། བརྟེན་པ་ཡེ་ཤེས་ལ་སྨོན་པ་སྟེ་བཞི་

༄༅། །ལས། དང་པོ་ཆོས་སྐུ་ཐོབ་པར་སྨོན་པ་ནི། རང་བཞིན་རྣམ་དག་སོགས། དེ་ལ་ངོ་བོ་ཡེ་ནས་རང་བཞིན་གྱིས་རྣམ་པར་དག་པ་དོན་དམ་པའི་ཆོས་ཀྱི་དབྱིངས་དང་གློ་བུར་སྒྲིབ་གཉིས་ཀྱི་
དྲི་མའི་ཚོགས་ལས་རྣམ་པར་གྲོལ་བ་རྟོགས་པ་ཡེ་ཤེས་ཀྱི་ཆོས་སྐུ་ཏེ་དག་པ་གཉིས་ལྡན་མངོན་དུ་འགྱུར་བ་དང་མཉམ་དུ་རང་དོན་དུ་སྤང་རྟོགས་མཐར་ཕྱིན་པའི་ཆོས་སྐུ་མཚན་མ་ལས་འདས་པ་འཕོ་
འགྱུར་མེད་པ་ཐོབ་པར་ཤོག་ཅིག་ཅེས་པའོ། །གཉིས་པ་ལོངས་སྐུ་ལ་སྨོན་པ་ནི། འོག་མིན་ཆེན་པོར་སོགས། དེ་ལྟ་བུའི་ཆོས་སྐུ་ལས་མ་གཡོས་བཞིན་དུ་ཁམས་གསུམ་ལས་འདས་པའི་འོག་མིན་
ཆེན་པོར་སྟུག་པོ་བཀོད་པར་སྟོན་པ་ངེས་པ་མཚན་དང་དཔེ་བྱད་རྫོགས་ཤིང་གཟི་འོད་འབར་བའི་རང་སྣང་རིགས་ལྔའི་སྟོན་པའི་སྐུས་འཁོར་ངེས་པ་རྣམ་པར་དག་པའི་གདུལ་བྱར་གཞན་སྣང་དུ་གྱུར་པ་
ས་བཅུའི་སེམས་དཔའ་རྣམས་ལ་ཆོས་ངེས་པ་རྟག་པ་རྒྱུན་མི་ཆད་པར་ཐེག་པ་ཆེན་པོ་མཆོག་ཏུ་ཟབ་མོའི་ཆོས་ཀྱི་འཁོར་ལོ་དུས་ངེས་པར་རྟག་པར་རྒྱུན་གྱི་འཁོར་ལོ་སྟོན་པར་མཛད་པ་སྟེ་ངེས་པ་ལྔ་

ལྡན་གྱི་ལོངས་སྤྱོད་རྫོགས་པའི་སྐུ་མངོན་དུ་འགྱུར་བར་ཤོག་ཅིག་ཅེས་པའོ། །གསུམ་པ་སྤྲུལ་སྐུ་ལ་སྨོན་པ་ནི། གང་གིས་སྲིད་པ་སོགས། དེ་ཡང་ཆོས་སྐུའི་གདངས་ལོངས་སྐུའི་རྣམ་པར་རོལ་པ་།
ལས་སྤྲུལ་པའི་སྐུ་སྟོན་པ་གང་གིས་སྲིད་པ་འདི་ཇི་སྲིད་གནས་པ་མ་སྟོང་གི་བར་དུ་འགྲོ་བ་གང་དང་གང་ལ་དེ་དང་དེར་གང་གིས་འདུལ་བྱེད་ཀྱང་དེ་དང་མཚམས་པར་འགྲོ་བའི་རྒྱུད་ལ་ཐེག་པ་སྣ་
ཚོགས་པའི་ཆོས་ཚུལ་གང་དང་གང་འོས་སྟོན་པ་མཆོག་གི་སྤྲུལ་སྐུ་དང་ཐུབ་དྲུག་སོགས་འགྲོ་འདུལ་སྣ་ཚོགས་སྤྲུལ་པའི་སྐུ་སྟེ་སྐུ་གསུམ་ངོ་བོ་བདག་གཅིག་གིས་འབྲེལ་པའི་སྤྲུལ་སྐུ་གང་ཡིན་པ་དེ་རྣམས་
ཐོབ་ནས་སམ་སྤྲུལ་ནས་གདུལ་བྱ་གཞན་གྱི་དོན་རྒྱ་ཆེ་ཞིང་རྒྱུན་ཆད་མེད་པ་འབད་མེད་ལྷུན་གྲུབ་ཆེན་པོ་ངམ་ངམ་ཤུགས་ཀྱིས་འབྱུང་བར་ཤོག་ཅིག་ཅེས་བའོ། །བཞི་པ་བརྟེན་པ་ཡེ་ཤེས་ལ་སྨོན་
པ་ནི་ཆོས་ཀྱི་དབྱིངས་དང་སོགས་དེ་ཡང་ཆོས་གང་ཞིག་སྒྲིབ་བྱེད་ཀྱི་དྲི་མ་དང་བྲལ་ནས་རང་གི་གནས་ལུགས་མངོན་སུམ་དུ་གྱུར་པ་དེ་ཡེ་ཤེས་ཀྱི་མཚན་ཉིད། དེ་ལ་དབྱེ་ན་མདོ་ལས་

༄༅། །གསུང་པའི་ཡེ་ཤེས་བཞི་སྔགས་ལས་ཆོས་དབྱིངས་ཡེ་ཤེས་ཏེ་ལྔའོ། །དེ་ལ་ཀུན་གཞི་དབྱིངས་སུ་ནུབ་པ་ཆོས་ཀྱི་དབྱིངས་ཀྱི་ཡེ་ཤེས་ནི་དབྱིངས་རང་བཞིན་གྱི་རྣམ་པར་དག་པ་
ལ་སྤང་བྱ་གློ་བུར་གྱི་དྲི་མ་ཕྲ་མོ་དང་བཅས་པ་དག་པའོ། །ཀུན་གཞིའི་རྣམ་ཤེས་དབྱིངས་སུ་ནུབ་པ་མེ་ལོང་ལྟ་བུའི་ཡེ་ཤེས་ནི་ང་དང་ང་ཡིར་འཛིན་པ་མེད་པ་ཡུལ་ཡོངས་སུ་རིས་མ་ཆད་པ་དུས་རྒྱུན་
ཆད་མེད་པ། ཆོས་ཅན་ཤེས་བྱ་ཀུན་ལ་མ་རྨོངས་པ་ཡུལ་གྱི་རྣམ་པ་མེད་པས་ཡུལ་ལ་མངོན་དུ་མི་ཕྱོགས་པ་སྟེ་ཆོས་ལྔ་ལྡན་དེ་ཡེ་ཤེས་གཞན་གྱི་འཆར་གཞིར་གྱུར་པས་མེ་ལོང་ལྟ་བུའི་ཡེ་ཤེས་
ཞེས་བྱ་བ་དང་ཡིད་ཤེས་དབྱིངས་ནུབ་མཉམ་ཉིད་ཡེ་ཤེས་ནི་ཆོས་ཐམས་ཅད་མཉམ་པ་ཉིད་དུ་ཐུགས་སུ་ཆུད་པས་སྲིད་ཞིའི་མཐའ་ལ་མི་གནས་པ་དང་། ཉོན་ཡིད་དབྱིངས་ནུབ་སོ་སོར་ཀུན་ཏུ་
རྟོགས་པའི་ཡེ་ཤེས་ནི་འཁོར་འདས་ཀྱི་ཆོས་ཐམས་ཅད་མ་འདྲེས་སོ་སོར་མཁྱེན་པ་དང་འདི་ཡང་སྐུ་གསུམ་ལ་འཇུག་པའི་མདོ་དང་བསྟུན་གྱི། གཞན་དུ་ཡིད་ཤེས་སོར་རྟོགས་ཉོན་ཡིད་མཉམ་

ཉིད་དུ་བཤད་དོ། །སྒོ་ལྔའི་རྣམ་ཤེས་དབྱིངས་སུ་ནུབ་པ་བྱ་གྲུབ་ཡེ་ཤེས་ནི་འཇིག་རྟེན་གྱི་ཁམས་ཀུན་ཏུ་སྤྲུལ་པ་སྣ་ཚོགས་པས་འབད་རྩོལ་མེད་པར་སེམས་ཅན་གྱི་དོན་མཛད་པའི་ཕྲིན་ལས་
མཐའ་ཡས་པའི་བྱ་བ་ཀུན་གྲུབ་པའི་ཡེ་ཤེས་ཏེ་དེ་ལྟ་བུའི་ཡེ་ཤེས་ལྔ་ལ་དབང་འབྱོར་བ་ཐོབ་པར་ཤོག་ཅིག་ཅེས་པའོ། །གསུམ་པ་སངས་རྒྱས་ཀྱི་ཡོན་ཏན་བྲལ་སྨིན་དང་དེ་ལས་གཞན་པའི་ཟག་མེད་
ཀྱི་ཡོན་ཏན་ལ་སྨོན་པ་ལ་དྲུག་ལས། དང་པོ་སྟོབས་བཅུ་ལ་སྨོན་པ་ནི། གནས་དང་གནས་མིན་སོགས། དེ་ཡང་ཆོས་ཀྱི་སྐུ་དེ་ལ་བྲལ་འབྲས་སུམ་ཅུ་རྩ་གཉིས་དང་གཟུགས་ལ་སྨིན་འབྲས་མཚན་བཟང་
སོ་གཉིས་ཏེ་བསྡོམས་པས་བྲལ་སྨིན་གྱི་ཡོན་ཏན་དྲུག་ཅུ་རྩ་བཞི་ལས་འདིར་སྟོབས་ཀྱི་མཚན་ཉིད་ནི་སངས་རྒྱས་འཕགས་པའི་མཁྱེན་པ་གང་ཞིག་མི་མཐུན་པས་བརྫི་བར་མི་ནུས་པས་ན་སྟོབས་
སོ། །དེ་ལ་དབྱེ་ན་བཅུ་ལས། དང་པོ་སྦྱིན་པས་ལོངས་སྤྱོད་འབྱུང་བ་ལྟ་བུ་གནས་དང་སེར་སྣ་གནས་མ་ཡིན་པར་མཁྱེན་པས་ན་གནས་དང་གནས་མ་ཡིན་པ་མཁྱེན་པའི་སྟོབས་དགེ་སྡིག་ལས་

༄༅། །ཀྱི་ངོ་བོ་རབ་དབྱེ་སོགས་ཕྲ་ཞིབ་ཕྲ་བ་ནས་ལས་མ་བྱས་པ་མི་འཕྲད་བྱས་པ་ཆུད་མི་ཟ་བ་རྣམས་མ་འདྲེས་པར་མཁྱེན་ཅིང་སྟོན་པས་ན་ལས་ཀྱི་རྣམ་པར་སྨིན་པ་མཁྱེན་པའི་སྟོབས།
དབང་པོ་རྣོ་བརྟུལ་སོགས་མཁྱེན་པ་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང་། ཉན་ཐོས་ཀྱི་རིགས་སོགས་སེམས་ཅན་གྱི་ཁམས་དང་ས་ཆུ་སོགས་འབྱུང་བའི་ཁམས་ཐམས་
ཅད་མཁྱེན་པས་ཁམས་སྣ་ཚོགས་མཁྱེན་པའི་སྟོབས་དང་། སེམས་ཅན་རང་རང་དང་ཉན་རང་སོགས་མོས་པ་སོ་སོར་མཁྱེན་པས་མོས་པ་སྣ་ཚོགས་མཁྱེན་པའི་སྟོབས། སྲིད་ཞིའི་འགྲོ་བའི་ལམ་
ངེས་མ་ངེས་མཁྱེན་པ་ཀུན་ཏུ་འགྲོ་བའི་ལམ་མཁྱེན་པའི་སྟོབས། བསམ་གཏན་བཞི་དང་རྣམ་ཐར་བརྒྱད་སོགས་ཏིང་ངེ་འཛིན་གྱི་སྒོ་བསམ་གྱི་མི་ཁྱབ་པ་མཁྱེན་པ་བསམ་གཏན་དང་རྣམ་པར་མཁྱེན་
པའི་སྟོབས་རང་གཞན་གྱི་སྐྱེ་བ་གྲངས་མེད་མཁྱེན་པ་སྔོན་གནས་རྗེས་དྲན་མཁྱེན་པའི་སྟོབས། ལྷ་ཡི་མིག་གིས་སེམས་ཅན་རྣམས་འདི་ནས་འཆི་འཕོས་ཏེ་འདིར་སྐྱེས་ཞེས་པ་ལྟ་བུ་ཕྱི་མའི་སྐྱེ་གནས་

དུ་མ་མཁྱེན་པ་འཆི་འཕོ་དང་སྐྱེ་བ་མཁྱེན་པའི་སྟོབས། སྒྲིབ་གཉིས་བག་ཆགས་དང་བཅས་པ་མ་ལུས་པར་ཟད་པར་མཁྱེན་པ་ཟག་པ་ཟད་པ་མཁྱེན་པའི་སྟོབས་ཏེ་སྟོབས་བཅུ་པོ་དེ་དང་ལྡན་པར་ཤོག་
ཅིག་ཅེས་པའོ། །གཉིས་པ་མི་འཇིགས་པ་བཞི་ཐོབ་པར་སྨོན་པ་ནི། རང་དོན་ཆོས་སྐུ་རྫོགས་པར་སོགས་དེ་བཞིན་གཤེགས་པ་མང་པོའི་ནང་དུ་བྱོན་ནས་རང་ཉིད་ཀྱིས་ཞལ་གྱིས་བཞེས་པ་དེ་ལ་
གཞན་དག་གིས་རྒོལ་བའི་སྐབས་མི་རྙེད་པའམ་བག་ཚ་བ་མེད་པ་མི་འཇིགས་པའི་མཚན་ཉིད། དེ་ལ་དབྱེ་ན་བཞི་ལས། ངས་རང་དོན་དུ་ཆོས་ཀྱི་སྐུ་ཡོངས་སུ་རྫོགས་པར་བྱང་ཆུབ་ཅེས་རྟོགས་
པ་ཕུན་སུམ་ཚོགས་པར་དམ་བཅས་པ་ལ་ལྷ་དང་བཅས་པའི་འཇིག་རྟེན་ན་ཆོས་བཞིན་དུ་རྒོལ་ནུས་པ་སུ་ཡང་མེད་པས་ཞུམ་པ་དང་བག་ཚ་བ་མེད་པ་འཁོར་གྱི་ནང་དུ་མི་འཇིགས་པ་སེང་གེའི་
སྒྲ་བསྒྲགས་ཏེ་སུས་ཀྱང་བསྐོར་མ་ནུས་པའི་ཆོས་ཀྱི་འཁོར་ལོ་ངོ་མཚར་བ་བསྐོར་རོ་ཞེས་གསུང་ནས། དེ་བཞིན་དུ་ངས་འཁོར་གསུམ་བདེན་ཞེན་གྱི་ཟག་པ་དང་ལས་སྔ་མས་བཞག་པའི་བག་

༄༅། །ཆགས་སམ་སྒྲིབ་གཉིས་བག་ཆགས་དང་བཅས་པ་ཀུན་སྤངས་ཏེ་ཞེས་སྤངས་བ་ཕུན་སུམ་ཚོགས་པར་དམ་བཅས་པ་ལ་ལྷ་དང་བཅས་པའི་སོགས་སྔར་ལྟར་རོ། །ཡང་གཞན་གྱི་དོན་དུ་
འཇུག་པའི་ཚེ་འདི་ནི་འཕགས་པ་ངེས་འབྱིན་ནོ། །འདི་ནི་དེ་ལྟ་བུ་མ་ཡིན་ནོ་ཞེས་གཞན་དོན་དུ་ལམ་དམ་བཅའ་བ་ལ་མི་འཇིགས་པ་དང་ཡང་འདི་ནི་ལམ་གྱི་གེགས་སོ་ཞེས་སྟོན་ནས་སམ་གཞན་།
དོན་དུ་ལམ་གྱི་གེགས་དམ་བཅའ་བ་ལ་མི་འཇིགས་པ་སྟེ་མི་འཇིགས་པའི་ཡོན་ཏན་ཁྱད་པར་འཕགས་པ་བཞི་དང་ལྡན་པར་ཤོག་ཅེས་པའོ། །གསུམ་པ་མ་འདྲེས་པའི་ཆོས་བཅོ་བརྒྱད་ལ་བརྩོན་པ་ནི་
འཁྲུལ་དང་ཅ་ཅོ་སོགས། ཆོས་གང་ཉན་རང་བྱང་སེམས་རྣམས་ལ་མི་མངའ་བས་ཕལ་དང་ཐུན་མོང་མ་ཡིན་པའི་སངས་རྒྱས་ཁོ་ནའི་ཡོན་ཏན་གྱི་ཁྱད་པར་ནི་མ་འདྲེས་པའི་མཚན་ཉིད། དེ་ལ་དབྱེ་ན།
སྤྱོད་ལམ་མ་འདྲེས་པ་དྲུག རྟོགས་པ་མ་འདྲེས་པ་དྲུག ཡེ་ཤེས་མ་འདྲེས་པ་གསུམ། ཕྲིན་ལས་མ་འདྲེས་པ་གསུམ་མོ། །དང་པོ་སྤྱོད་ལམ་གྱི་དྲུག་ནི། སྐུ་འཁྲུལ་བ་མེད་པ་ནི་ཉན་རང་དགྲ་བཅོམ་

རྣམས་མ་རིག་བག་ཆགས་ཀྱི་སའི་སྒྲིབ་པ་མ་སྤངས་བས་ལམ་དུ་སྦྲུལ་ནག་པོ་རྐང་པས་བརྫི་བ་སོགས་སྤྱོད་ལམ་ཉེས་པའི་ཆ་ཡོད་ལ་སངས་རྒྱས་ལ་དེ་མེད་པས་སྤྱོད་ལམ་ཕྲ་མོས་ཀྱང་གཞན་ཕན་
འབའ་ཞིག་ངང་གིས་འབྱུང་བ་དང་གསུང་ཅ་ཅོ་མི་མངའ་བ་ཉན་ཐོས་དག་ནགས་འཐིབ་པོར་ལམ་སྟོར་བ་སོགས་ཀྱིས་ཅ་ཅོ་སྒྲོགས་པ་དང་གད་མོ་དགོད་པ་སོགས་ངག་མ་བརྟགས་པའི་སྤྱོད་ལམ་ཡོད་
ལ་སངས་རྒྱས་ལ་དེ་མེད་པས་གསུང་གི་སྦྲིད་པའི་སྒྲ་ཙམ་ཡང་གཞན་ཕན་འབའ་ཞིག་ངང་གིས་འབྱུང་བ་དང་ཐུགས་དྲན་པ་ཉམས་ཏེ་མི་མངའ་བ་ནི་ཉན་རང་ལ་བྱ་བ་འགའ་ཞིག་བརྗོད་པ་དང་མ་
བསམ་པར་མངོན་ཤེས་མི་འཇུག་པས་རང་ལ་གནོད་པ་འབྱུང་བ་སོགས་དང་བོར་མི་ཤེས་པ་སྲིད་ལ་སངས་རྒྱས་ཀྱི་མཛད་པ་ཐམས་ཅད་དུས་མི་ཡོལ་ཞིང་མཁྱེན་པ་ལ་རྩོལ་བྱུང་མེད་པས་བསམ་མ་
བསམ་མེད་པར་དུས་གསུམ་གྱི་ཤེས་བྱ་ཐམས་ཅད་རྟག་ཏུ་གཟིགས་པའོ། །མཉམ་པར་མ་བཞག་པའི་ཐུགས་མི་མངའ་བ་ནི་ཉན་རང་རྣམས་ཏིང་ངེ་འཛིན་ལ་མཉམ་པར་བཞག་ནས་དེ་ལས་

༄༅། །ལྡངས་ཏེ་སྤྱོད་ལམ་ལ་འཇུག་པ་ལས་མཉམ་པར་བཞག་བཞིན་སྤྱོད་ལམ་ལ་འཇུག་མི་ནུས་སངས་རྒྱས་རྣམས་མཉམ་པར་བཞག་བཞིན་ཆོས་སྟོན་པ་དང་བསོད་སྙོམས་ལེན་པ་སོགས་
མཛད་པས་རྟག་ཏུ་མཉམ་པར་མ་བཞག་པ་མེད་པའོ། །ཐ་དད་པའི་འདུ་ཤེས་མི་མངའ་བ་ནི་ཉན་རང་རྣམས་འཁོར་འདས་ལ་བཟང་ངན་གཉིས་བཅས་ཀྱི་འདུ་ཤེས་ཡོད་ལ་སངས་རྒྱས་ཀྱིས་གཉིས་
མེད་དུ་གཟིགས་པས་གཉིས་ཆོས་ཐམས་ཅད་གཉིས་མེད་ཀྱི་ཀློང་དུ་དག་པའོ། །སོ་སོར་མ་བཏགས་བཏང་སྙོམས་མི་མངའ་བ་ནི་སེམས་ཅན་གང་དང་གང་གིས་ཐབས་གང་དང་གང་གིས་དུས་
ནམ་དང་ནམ་གྱི་ཚེ་འདུལ་བ་ཐམས་ཅད་དགོངས་ནས་དུས་དེར་ཐབས་དེས་འདུལ་བ་དུས་ལས་མི་ཡོལ་བར་མཛད་ལ་ཉན་རང་རྣམས་རང་གི་གདུལ་བྱ་ཡིན་ཀྱང་མ་བཏགས་པས་དུས་ལས་ཡོལ་བར་
དང་ཐབས་མི་ཤེས་པས་ཕྱིས་གདུལ་བྱ་འདུལ་མི་ནུས་པ་ཡོད་པའོ། །དེ་རྣམས་ནི་སྤྱོད་པ་ཡིས་བསྡུས་པ་དྲུག་དང་། རྟོགས་པས་དྲུག་ནི་རྟག་ཏུ་སེམས་ཅན་གྱི་དོན་དང་ཆོས་སྟོན་པའི་འདུན་པ་དང་

སོགས་ཁོང་ན་དེ་ཉིད་མི་བརྗེད་པའི་དྲན་པ་སེམས་ཅན་གཅིག་གི་ཕྱིར་ཡང་བསྐལ་པ་བརྒྱ་ཕྲག་མང་པོར་བཤོས་མི་གསོལ་བར་ཆོས་སྟོན་སོགས་ལ་མི་ངལ་བའི་བརྩོན་འགྲུས་ཤེས་བྱ་ཐམས་ཅད་
མཁྱེན་པའི་ཤེས་རབ་སེམས་རྩེ་གཅིག་ཏུ་གནས་པའི་ཏིང་ངེ་འཛིན་སྒྲིབ་གཉིས་ལས་གྲོལ་བའི་རྣམ་གྲོལ་གཞན་དོན་མཛད་པ་ཡི་གཟིགས་པ་རྣམ་པར་དག་པས་ཡེ་ཤེས་གཟིགས་པ་ཉམས་པ་མི་མངའ་
བ་དང་དྲུག་ནི་རྟོགས་པ་ཡིས་བསྡུས་པ་དང་། ཉན་རང་རྣམས་ལ་ཐོབ་ཟིན་ཉམས་པ་ཡོད་ཞེས་སྡེ་པ་འགའ་ཞིག་འདོད་ཅིང་མ་ཐོབ་པའི་ཉམས་པའང་ཡོད་དེ་སངས་རྒྱས་ཀྱི་ཐུགས་རྒྱུད་ལ་ཡོད་པའི་ཁྱད་
པར་རྣམས་མ་ཐོབ་པས་ཉམས་པ་མེད་པའོ། །ཡེ་ཤེས་ཀྱི་གསུམ་ནི། འདས་པའི་ཆོས་དང་མ་འོངས་པའི་ཆོས་དང་ད་ལྟའི་ཤེས་བྱའི་ཆོས་ཐམས་ཅད་ལ་མ་ཆགས་མ་ཐོག་པའི་ཡེ་ཤེས་ཀྱི་གཟིགས་པ་
འཇུག་པའོ། །ཉན་རང་ལ་ཆགས་ཐོགས་ཡོད་དེ་གནས་དུས་རྒྱུ་སངས་རྒྱས་ཀྱི་ཆོས་བཞི་མི་ཤེས་པའི་ཕྱིར་རོ། །ཕྲིན་ལས་ཀྱི་གསུམ་ནི་སྐུ་ཡི་གསུང་གི་ཐུགས་ཀྱི་ཕྲིན་ལས་ཐམས་ཅད་ཡེ་ཤེས་

༄༅། །སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའོ། །དེ་ཡང་སྔོན་འགྲོ་དང་རྗེས་འབྲང་ནི་དང་པོ་ཤེས་བཞིན་དང་བཅས་པའི་ཡེ་ཤེས་སྔོན་དུ་བཏང་ནས་དེའི་རྗེས་སུ་སྤྱོད་ལམ་འབྲང་བ་ལྟ་
བུའོ། །ཉན་ཐོས་ལ་ཤེས་བཞིན་ཉམས་པ་ཡོད་དེ་སྔར་སྤྱོད་ལམ་གྱི་སྐབས་བཞིན་ནོ། །དེ་ལྟར་བཅོ་བརྒྱད་པོ་དེ་ནི་སུས་ཀྱང་འགྲན་ཟླ་མེད་པ་ཡི་ཐེག་པ་ཆེན་པོའི་ལུགས་ཀྱི་མ་འདྲེས་པ་ཁྱད་པར་
འཕགས་པའི་སངས་རྒྱས་ཀྱི་ཆོས་རྣམས་ཐོབ་པར་ཤོག་ཅེས་སྨོན་པའོ། །ཐེག་དམན་པས་སྟོབས་བཅུ་མི་འཇིགས་པ་བཞི་མ་འདྲེས་པའི་དྲན་པ་ཉེར་བཞག་གསུམ་ཐུགས་རྗེ་ཆེན་པོ་རྣམས་ལ་མ་
འདྲེས་བཅོ་བརྒྱད་བཞེད་པས་སངས་རྒྱས་ཀྱང་རྟག་ཏུ་མཉམ་པར་བཞག་པ་སོགས་མི་བཞེད་དོ། །བཞི་པ་མཚན་དཔེ་ལ་སྨོན་པ་ནི་བལྟ་བས་མི་ངོམས་མཚུངས་པ་མེད་པའི་སོགས་ཅེས་ལན་
གྲངས་དཔག་མེད་མཇལ་ཡང་བལྟ་བས་ཆོག་མི་ཤེས་ལ་མི་ངོམས་ཤིང་མཚུངས་པ་མེད་པའི་སྐུ་སྐྱེས་བུ་ཆེན་པོ་མཚོན་པར་བྱེད་པའི་སུམ་ཅུ་རྩ་གཉིས་ཀྱི་མཚན་གྱིས་རབ་ཏུ་བརྒྱན་ཅིང་སྐུ་མཛེས་པ་

དེ་གཞན་ལ་གོ་བར་བྱེད་པས་དཔེ་བྱད་བཟང་བོ་བརྒྱད་ཅུས་རབ་ཏུ་མཛེས་པའི་སྐུ་མཆོག་མི་ཟད་པ་རྒྱན་གྱི་འཁོར་ལོ་བཅས་སྣ་ཚོགས་པའི་གདུལ་བྱའི་སེམས་ཅན་ཇི་སྙེད་པའི་རེ་འདོད་ཡིད་
བཞིན་དུ་སྐོང་བར་ཤོག་ཅིག་ཅེས་སྨོན་པའོ། །ལྔ་པ་ཟག་མེད་ཕུང་པོ་ལྔ་ལ་སྨོན་པ་ནི། ཚུལ་ཁྲིམས་ཕུང་པོ་སོགས་དགེ་བའི་རྩ་བ་ཡོངས་སུ་བསགས་པ་མཐར་ཕྱིན་པ་གང་ཞིག་རང་སའི་སྒྲིབ་
གཉིས་ཀྱི་ཟག་པ་མཐའ་དག་དང་བྲལ་བ་ཟག་མེད་ཀྱི་ཕུང་པོའི་མཚན་ཉིད་དེ་ལ་དབྱེ་ན་བྱང་ཆུབ་སེམས་དཔའི་བླང་དོར་གྱི་སྤྱོད་པ་ཡོངས་སུ་རྫོགས་པ་ཚུལ་ཁྲིམས་ཀྱི་ཕུང་པོ་དེ་བཞིན་དུ་སྒྱུ་མ་ལྟ་བུ་
དང་དཔའ་བར་འགྲོ་བ་ལ་སོགས་ཏིང་ངེ་འཛིན་གྱི་ཕུང་པོ་ཆོས་ཐམས་ཅད་ཀྱི་མཚན་ཉིད་མངོན་སུམ་ཁོང་དུ་ཆུད་པས་ཤེས་རབ་ཀྱི་ཕུང་པོ་དང་ནི་སྒྲིབ་གཉིས་བག་ཆགས་དང་བཅས་པ་ཡོངས་སུ་སྤང་
པས་རྣམ་པར་གྲོལ་བའི་ཕུང་པོ་དང་དེ་ལ་བརྟེན་ནས་ཡེ་ཤེས་མངོན་སུམ་དུ་རྟོགས་པ་རྣམ་པར་གྲོལ་བའི་ཡེ་ཤེས་གཟིགས་པ་ཡི་ཕུང་པོ་ལྔ་པོ་དེ་དག་གཟུགས་ཅན་མ་ཡིན་ལ་རྣམ་བྱང་གི་ཟག་པ་མེད་

༄༅། །པའི་ཕུང་པོ་ལྔ་པོ་ཡོངས་སུ་རྫོགས་པ་ཐོབ་པར་ཤོག་ཅིག་ཅེས་པའོ། །དྲུག་པ་སྤྱན་ལྔ་སོགས་ཟག་མེད་ཀྱི་མཁྱེན་ཆ་ལ་སྨོན་པ་ནི་སྤྱན་དང་མངོན་ཤེས་སོ་སོར་སོགས་དེ་
བཞིན་གཤེགས་པའི་གཟིགས་པ་རྣམ་པ་ཐམས་ཅད་དུ་སྒྲིབ་པ་མེད་པ་སྤྱན་གྱི་མཚན་ཉིད་དེ་ལ་དབྱེ་ན་སྟོང་གསུམ་གྱི་གཟུགས་ཕྲ་རགས་ཐམས་ཅད་མཐོང་བ་ཤ་ཡི་སྤྱན་སེམས་ཅན་ཐམས་ཅད་ཀྱི་སྐྱེ་
བ་དང་འཆི་བ་ཤེས་པ་ལྷ་ཡི་སྤྱན་ཆོས་ཐམས་ཅད་བདག་མེད་རྟོགས་པ་ཤེས་རབ་ཀྱི་སྤྱན་ཆོས་སྒོ་བརྒྱད་ཁྲི་བཞི་སྟོང་སོགས་མཁྱེན་པ་ཆོས་ཀྱི་སྤྱན་ཤེས་བྱ་ཐམས་ཅད་མཁྱེན་པ་སངས་རྒྱས་ཀྱི་སྤྱན་
དང་ལྔའོ། །མངོན་ཤེས་དྲུག་ནི་ཆོས་གང་ཞིག་མངོན་སུམ་དུ་གྱུར་པ་མངོན་ཤེས་ཀྱི་མཚན་ཉིད་དེ་ལ་དབྱེ་ན་གཅིག་ལས་དུ་མ་དང་དུ་མ་ལས་མང་པོར་བསྒྱུར་བ་སོགས་རྫུ་འཕྲུལ་དུ་མ་ལ་དབང་བ་
རྫུ་འཕྲུལ་གྱི་མངོན་ཤེས་སེམས་ཅན་ཐམས་ཅད་འཆི་འཕོ་ཤེས་པ་ལྷའི་མིག་གི་མངོན་ཤེས་སྟོང་གསུམ་སྒྲ་ཆེ་ཆུང་ཐམས་ཅད་གསན་པ་ལྷའི་རྣ་བའི་མངོན་ཤེས་རང་གཞན་སྐྱེ་བ་སྔོན་མ་དུ་མ་ཤེས་པ་

སྔོན་གནས་རྗེས་དྲན་གྱི་མངོན་ཤེས་སེམས་ཅན་གཞན་གྱི་བསམ་པ་ཐམས་ཅད་ཤེས་པ་གཞན་སེམས་མངོན་ཤེས་རང་གཞན་གྱི་རྒྱུད་ཀྱི་ལས་ཉོན་ཟད་པ་ཤེས་པ་ཟག་ཟད་ཀྱི་མངོན་ཤེས་དང་དྲུག་
གོ །སྤྱན་མངོན་གཉིས་ཀྱི་ཁྱད་པར་ནི། སྤྱན་ནི་ལས་དགེ་བའི་རྣམ་སྨིན་ལས་བྱུང་བ་ཡིན་མངོན་ཤེས་ནི་བསམ་གཏན་གྲུབ་པའི་ཏིང་ངེ་འཛིན་གྱིས་ཐོབ་པའི་ཁྱད་པར་རོ། །སོ་སོ་ཡང་དག་རིག་པ་བཞི་
ནི་ཟག་པ་མེད་པའི་ཤེས་རབ་ཀྱིས་ཆོས་སྣ་ཚོགས་པའི་མཚན་ཉིད་མ་འདྲེས་པ་ཇི་ལྟ་བ་གཟིགས་པ་སོ་སོ་ཡང་དག་པར་རིག་པའི་མཚན་ཉིད། ཆོས་ཀྱི་སྒོ་མོ་བསམ་གྱིས་མི་ཁྱབ་པའི་ཚིག་ཐམས་ཅད་
མ་འདྲེས་པ་མཁྱེན་པ་ཆོས་སོ་སོ་ཡང་དག་པར་རིག་པ་ཚིག་དེ་ལ་བརྟེན་པའི་དོན་ཐམས་ཅད་མ་འདྲེས་པར་མཁྱེན་པ་དོན་སོ་སོ་ཡང་དག་པར་རིག་པ་ཆོས་དེ་གཞན་ལ་སྟོན་པ་ན་མིང་ཐམས་ཅད་དང་
སྐད་ཐམས་ཅད་མ་འདྲེས་པ་མཁྱེན་པ་ངེས་པའི་ཚིག་སོ་སོར་ཡང་དག་པར་རིག་པ་དེ་དག་འཆད་པའི་ཚེ་ཆོས་ཀྱི་སྒོ་ཚིག་བཞི་གཅིག་ལས་བརྩམས་ཏེ་བསྐལ་པའམ་བསྐལ་པ་ལས་ལྷག་པའི་བར་དུ་

༄༅། །བསྟན་ཀྱང་བློ་གྲོས་ཟད་མི་ཤེས་པའི་སྤོབས་པ་སོ་སོར་ཡང་དག་པའི་རིག་པ་དང་བཞིའོ། །གཟུངས་བཞི་ནི་དྲན་པ་མ་ཉམས་པ་དང་ཤེས་བཞིན་དུ་འཇུག་པས་ཆོས་དང་ཆོས་།
ཉིད་མི་བརྗེད་པར་འཛིན་པ་གཟུངས་ཀྱི་མཚན་ཉིད། དེ་ལ་དབྱེ་ན་དཔེར་ན་ཡི་གེ་ཨ་ཞེས་བྱ་བ་ནི་སྐྱེ་མེད་ཀྱི་རང་བཞིན་དུ་རྟོགས་ནས་མཐར་ཆོས་ཐམས་ཅད་ཀྱི་སྤྱི་དང་རང་གི་མཚན་ཉིད་ཐམས་
ཅད་རྣམ་པར་མི་རྟོག་པའི་ཤེས་རབ་ཀྱིས་གཞིག་པར་བྱེད་པ་ནི་མི་སྐྱེ་བའི་ཆོས་ལ་བཟོད་པ་ཐོབ་པའི་གཟུངས་ཀྱི་སྒོ་སྟེ་བཟོད་པའི་གཟུངས་དང་གསང་སྔགས་དང་རིགས་སྔགས་སོགས་སྔོན་གྱི་རྒྱལ་
བ་སྲས་བཅས་ཀྱིས་ཏིང་ངེ་འཛིན་དང་སྨོན་ལམ་གྱིས་མཐུས་བྱིན་གྱིས་རླབས་པས་དེ་དག་ཇི་ལྟ་བ་འགྲུབ་པ་སྔགས་ཀྱི་གཟུངས་དང་རང་གི་སྔོན་གནས་ཆོས་ཚིག་བཞི་ཙམ་ཐོས་པ་ཚུན་དང་ས་ཐོབ་
ནས་ཕྱོགས་བཅུའི་སངས་རྒྱས་ལས་སྔོན་མ་ཐོས་པའི་ཆོས་ཀྱི་རྣམ་གྲངས་གྲངས་མེད་བསྟན་པ་རྣམས་དུས་གཅིག་ལ་འཛིན་པར་ནུས་པ་ཚིག་གམ་ཆོས་ཀྱི་གཟུངས་དང་ཆོས་ཀྱི་རིམ་པ་དེ་ལྟ་བུའི་ཆོས་

ཀྱི་དོན་མི་བརྗེད་པར་འཛིན་པ་དོན་གྱི་གཟུངས་དང་བཞིའོ། །ཟད་པར་བཅུ་ནི་བསམ་གཏན་ལ་བརྟེན་ནས་དམིགས་པའི་སྣང་བ་མཐའ་ཡས་བསྒྱུར་བར་བྱེད་པའི་ཏིང་ངེ་འཛིན་ཤེས་རབ་དང་མཚུངས་
ལྡན་དང་བཅས་པ་ཟད་པར་གྱི་མཚན་ཉིད། དེ་ལ་དབྱེ་ན་བཅུ་སྟེ་ཟད་པར་སའི་ཏིང་ངེ་འཛིན་ནི་ཆུ་དང་ནམ་མཁའ་མེ་རླུང་ཐམས་ཅད་སའི་རང་བཞིན་དུ་བསྒྱུར་ནས་ཆུ་དང་ནམ་མཁའ་རྣམས་ཀྱི་སྟེང་དུ་
འགྲོ་བའོ། །ཟད་པར་ཆུའི་ཏིང་ངེ་འཛིན་གྱིས་འབྱུང་ལྔ་ཆུའི་རང་བཞིན་དུ་བསྒྱུར་བ་དང་དེ་བཞིན་དུ་ཟད་པར་མེའི་ཏིང་ངེ་འཛིན་གྱིས་སྣང་བ་ཐམས་ཅད་མེར་བསྒྱུར་ནས་མཐར་རང་གི་ཕུང་པོ་ལ་སོགས་
པ་རང་བྱུང་གིས་མེས་བསྲེག་པའོ། །ཟད་པར་རླུང་གི་ཏིང་ངེ་འཛིན་གྱིས་རླུང་ལྟར་གཡོ་ཞིང་བསྒྱུར་བ་སྟེ་མདོར་འབྱུང་བཞི་ལ་རང་དབང་བསྒྱུར་བའོ། །ཁ་དོག་ལ་དབང་བསྒྱུར་བའང་དེ་བཞིན་དུ་
དཀར་སེར་དམར་སྔོ་སོགས་ཀྱི་ཏིང་ངེ་འཛིན་ལ་མཉམ་པར་བཞག་པས་དེ་དང་དེར་བསྒྱུར་བའོ། །དེ་བཞིན་དུ་ཟད་པར་ནམ་མཁའི་ཏིང་ངེ་འཛིན་གྱིས་ནི་ནམ་མཁར་སྒོམ་པས་ཕྱི་ཡི་ས་

༄༅། །རྡོ་རི་བྲག་རྩིག་པ་སོགས་གདོས་བཅས་ཐམས་ཅད་ནམ་མཁའི་རང་བཞིན་དུ་བསྒྱུར་ཏེ་ཟང་ཐལ་དུ་འབིགས་ནས་ཐོག་རེག་བྲལ་བ་དང་ཟད་པ་རྣམ་ཤེས་ཀྱི་ཏིང་ངེ་འཛིན་གྱིས་བྱིང་བ་
རྨུགས་པ་དང་འཐིབས་པ་སོགས་ཀྱིས་སྐྱོན་མི་མངའ་བ་དང་བཅུའོ། །ཟིལ་གནོན་ནི་བསམ་གཏན་ལ་བརྟེན་ནས་དབྱིབས་དང་ཁ་དོག་ཅི་ལྟར་འདོད་པ་དེ་བཞིན་དུ་དབང་བྱེད་པ་དང་གཞན་གྱི་རྫུ་འཕྲུལ་
ལ་སོགས་པ་དང་སྟོབས་རྣམས་དང་སྤྲུལ་པའི་ཚོགས་ཟིལ་གྱིས་གནོན་པ་ཟིལ་གནོན་གྱི་མཚན་ཉིད། དེ་ལ་དབྱེ་ན་དབྱིབས་ཟིལ་གྱིས་གནོན་པའི་སྐྱེ་མཆེད་བཞི། ཁ་དོག་ཟིལ་གྱིས་གནོན་པའི་སྐྱེ་
མཆེད་བཞི་དང་བརྒྱད་ལས། དང་པོ་ནི་ནང་སྤྲུལ་གཞི་རང་ཉིད་གཟུགས་སུ་འདུ་ཤེས་པ་དང་ཕྱི་རོལ་གྱི་གཟུགས་ཆེན་པོ་ཐམས་ཅད་ཟིལ་གྱིས་གནོན་ནས་ཤེས་མཐོང་ནང་གཟུགས་སུ་འདུ་ཤེས་ཕྱི་
རོལ་གཟུགས་ཆུང་ངུ་ཐམས་ཅད་ཟིལ་གྱིས་སོགས་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཆེན་པོ་ཐམས་ཅད་དང་དེ་བཞིན་དུ་ཆུང་དུ་ཐམས་ཅད་ཟིལ་གྱིས་སོགས་སྔར་ལྟར་རོ། །

གཟུགས་ཡོད་མེད་ནི་སྤྲུལ་པ་བྱེད་པའི་ཚེ་སྤྲུལ་པ་པོ་རང་ཉིད་གཞན་ལ་སྣང་བ་དང་མི་སྣང་བའི་ཁྱད་པར་རོ། །ཤེས་མཐོང་གཉིས་ཞི་ལྷག་གམ་ཏིང་ངེ་འཛིན་དང་ཤེས་རབ་ཀྱི་སྟོབས་ཀྱིས་ཏེ་འོག་མ་
ཡང་དེ་ལྟར་རོ། །ཁ་དོག་ཟིལ་གནོན་ནི། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་ཁ་དོག་སྔོན་པོ་རང་བཞིན་གྱིས་སྔོན་པོ་མཆན་འདུག་པ་དང་སྔོན་པོར་མཚོན་གྱིས་བཅོས་པ་མཆན་འཚེར་
བ་སྔོན་པོ་ལྟར་སྣང་བ་སྟེ་འོད་སྔོན་པོ་འཕྲོ་བ་ལྟ་བུ་མཆན་སྔོན་པོ་ཐམས་ཅད་ཞི་གནས་ཀྱི་སྒོ་ནས་ཟིལ་གྱིས་གནོན་ནས་མཐོང་ལྷག་མཐོང་གིས་ཤེས་པའོ། །དེ་བཞིན་དུ་སེར་པོ་དཀར་པོ་དང་དམར་པོ་
ཡང་ངོ། །དེ་ལྟར་ཟིལ་གནོན་བརྒྱད་གྱི་དོན་ནི་རང་གི་ལུས་ལ་གཟུགས་ཡོད་མེད་ཀྱི་འདུ་ཤེས་གཉིས་ཀྱི་སྒོ་ནས་ཕྱི་རོལ་གྱི་གཟུགས་མཛེས་མི་མཛེས་བཟང་ངན་སོགས་ལ་ཅིག་ཏུ་མི་ཞེན་པར་དེ་
ལས་ཆེ་ཆུང་སོགས་གཞན་དུ་བསྒྱུར་བའི་སྤྲུལ་བསྒྱུར་བྱེད་པའོ། །སྐྱེ་བུའི་ཐུགས་རྗེ་ཆེན་པོ་ནི། སངས་རྒྱས་རྣམས་ནི་ཐུགས་རྗེ་ཆེན་པོས་སེམས་ཅན་ཐམས་ཅད་ལ་དུས་དང་རྣམ་པ་ཐམས་

༄༅། །ཅད་དུ་གཟིགས་ནས་སུ་ནི་དར་སུ་ནི་རྒུད་སུ་ནི་ངན་སོང་གི་སྡུག་བསྔལ་ལས་དྲངས་ནས་མཐོ་རིས་དང་ཐར་པའི་ལམ་ལ་འགོད་སུ་ནི་མ་སྨིན་པར་སྨིན་པར་བྱེད་སྨིན་ཟིན་གྲོལ་བར་
བྱས་ཏེ་འཁོར་བ་དང་ངན་སོང་གི་གནས་ནས་འདྲེན་པར་བགྱིའོ་ཞེས་ཉིན་མཚན་ཀུན་ནས་གདུལ་བྱ་རྣམས་དོར་བ་མེད་པར་འདྲེན་པ་ཅན་ནོ། །ཉོན་མོངས་མེད་པ་ནི། ཉན་ཐོས་རྣམས་གྲོང་སོགས་སུ་
འགྲོ་བའི་ཚེ་དེ་ལ་བརྟེན་ནས་རང་ལ་ཆགས་སྡང་སོགས་སྐྱེ་མི་སྐྱེ་མངོན་ཤེས་ཀྱིས་བརྟགས་ནས་སྐྱེ་བར་འདུག་ན་དེར་མི་འགྲོ་ཞིང་རང་ལ་ཉོན་མོངས་མི་སྐྱེ་བ་ཙམ་ལས་མེད་སངས་རྒྱས་ཀྱིས་དེ་ལྟར་
དགོངས་ན་དེ་ལ་ཆེད་དུ་གཏད་ནས་ཕེབས་ཏེ་ཆོས་སྟོན་པའང་རྫུ་འཕྲུལ་སོགས་ཀྱིས་བཏུལ་ནས་དེ་རྒྱུད་ལ་ཕྱིན་ཆད་ཉོན་མོངས་པ་རྒྱུན་གཅོད་པ་སྟེ་དཔེར་ན་སོར་ཕྲེང་ཅན་དང་བྲམ་ཟེའི་བུ་མོ་དཔེ་
མེད་མ་ལ་སོགས་པ་བཞིན་ནོ། །སྨོན་གནས་མཁྱེན་པ་ནི་སངས་རྒྱས་ནི་རྟག་པར་གཞན་དོན་ལྷུན་གྱི་གྲུབ་ཅིང་གཞན་གྱི་དྲི་བ་ཀུན་ལ་ཆགས་ཐོགས་མེད་པར་སོ་སོའི་སྐད་དུ་དུས་གཅིག་ཆར་དུ་

བསམ་པ་བཞིན་ལན་འདེབས་པའོ། །ཉན་རང་རྣམས་ནི་ངག་གིས་དྲིས་པའི་འདོད་དོན་གང་ཡིན་དེ་ཉིད་སྨོས་ཏེ་བརྗོད་ནས་རབ་མཐའི་ཏིང་ངེ་འཛིན་ལ་སྙོམས་པར་ཞུགས་ཏེ་མངོན་ཤེས་འཆར་ནས་
བཟོད་བརྗོད་དགོས། དབང་བཅུ་ནི་ཕར་ཕྱིན་ཡོངས་སུ་རྫོགས་པ་ལ་བརྟེན་ནས་གཞན་དོན་སྒྲུབ་པ་མི་མཐུན་པས་བསྒྱུར་མི་ནུས་པ་རང་དབང་འབྱོར་བའོ། །དེ་ལ་ཚེའི་འདུ་བྱེད་གནས་དེར་ཇི་ལྟར་
བཞེད་པ་བཞིན་དབང་བསྒྱུར་བས་ཚེ་ལ་དབང་བ་སེམས་ཅན་ཐམས་ཅད་ཀྱི་བསམ་པ་དང་མཐུན་པར་འཇུག་པ་སེམས་ལ་དབང་བ་ནམ་མཁའ་མཛོད་ལ་ལོངས་སྤྱོད་པས་ཡོ་བྱད་ལ་དབང་བ་དེ་དག་
ཀྱང་རིམ་བཞིན་སྐྱབས་ཆོས་ཟང་ཟིང་གི་འབྲས་བུའོ། །བཟོ་སོགས་ལུས་ངག་གི་ལས་ཀྱི་གནས་ཐམས་ཅད་ཤེས་པ་ལས་ལ་དབང་བ་འགྲོ་དྲུག་གང་དུ་སྐྱེ་བར་འདོད་པ་དེར་སྐྱེ་བས་སྐྱེ་བ་ལ་དབང་བ་དེ་
གཉིས་ཚུལ་ཁྲིམས་ཀྱི་འབྲས་བུ་སྟོང་གསུམ་སངས་རྒྱས་ཀྱི་གང་བ་སྟོན་པ་སོགས་མོས་པ་ལ་དབང་བ་སྟེ་བཟོད་པའི་འབྲས་བུ་གང་སྨོན་པ་དེ་དག་མི་འགྲུབ་པ་མེད་པས་སྨོན་ལམ་ལ་དབང་བ་སྟེ་

༄༅། །བརྩོན་འབྲས་དང་སྟོང་གསུམ་ཡུངས་འབྲུར་གཞུག་པ་སོགས་སྟོན་པས་རྫུ་འཕྲུལ་ལ་དབང་བ་བསམ་གཏན་གྱི་འབྲས་བུ་ཤེས་བྱ་ཐམས་ཅད་མཁྱེན་པའི་ཡེ་ཤེས་བརྙེས་པ་ཡེ་ཤེས་ལ་
དབང་བ་ཆོས་སྒོ་ཐམས་ཅད་སྟོན་པ་ལ་ཐོགས་པ་མེད་པ་ཆོས་ལ་དབང་བ་སྟེ་འདི་གཉིས་ཕར་ཕྱིན་ལྔ་དང་ཁྱད་པར་ཤེས་རབ་ཀྱི་འབྲས་བུའོ། །སོགས་ཁོངས་ན་རྣམ་པར་ཐར་པ་བརྒྱད་ནི་སྤྲུལ་པའི་ལམ་
རྣམ་ཐར་གསུམ་གཟུགས་མེད་ཀྱི་རྣམ་ཐར་བཞི་འགོགས་པའི་རྣམ་ཐར་བརྒྱད་དོ། །དང་པོ་གསུམ་ནི་ནང་གཟུགས་ཡོད་པར་འདུ་ཤེས་ནས་ཕྱི་རོལ་གཟུགས་རྣམས་ལ་བལྟས་སྤྲུལ་པ་དང་བསྒྱུར་བ་
ལ་སོགས་པ་བྱེད་པ་གཟུགས་ཅན་གཟུགས་ལ་བལྟ་བའི་རྣམ་ཐར་ནང་གཟུགས་མེད་ལ་འདུ་ཤེས་ནས་དེ་ལྟར་བྱེད་པ་གཟུགས་མེད་གཟུགས་ལ་བལྟ་བའི་རྣམ་ཐར་དེ་ལྟར་སྦྲུལ་གོམས་ཀྱང་གཟུགས་
མཛེས་པ་སོགས་ཡིད་དུ་འོང་བ་སོགས་ལ་སྤྲུལ་འདོད་ཀྱང་མི་མཛེས་ཤིང་ཡིད་དུ་མི་འོང་བ་སོགས་ལ་སྦྲུལ་མི་འདོད་པ་ལྟ་བུ་བྱུང་ན་སྤྲུལ་པ་མི་རྫོགས་པས་དེའི་ཕྱིར་དེ་གཉིས་ཕན་ཚུན་ལྟོས་པ་ཙམ་དུ་

བློས་བཏགས་པ་ཙམ་ལས་དོན་ལ་མེད་ཅིང་མཉམ་པར་བལྟ་བ་སྡུག་པའི་རྣམ་པར་ཐར་པའོ། །གཉིས་པ་ནི་དེ་ལྟར་བསྒོམ་པས་ཆགས་སོགས་མི་སྐྱེ་ཞིང་རྣམ་པ་ཐམས་ཅད་དུ་ཆགས་པ་དང་ཐོགས་པའི་།
འདུ་ཤེས་སོགས་ཡིད་ལ་མི་བྱེད་པ་ནམ་མཁའ་ལྟར་གནས་པ་ནམ་མཁའ་མཐའ་ཡས་སྐྱེ་མཆེད་རྫོགས་པའི་རྣམ་ཐར་དེ་ལས་འདས་ཏེ་རྣམ་ཤེས་ཀྱི་ཆོས་དང་བྲལ་བས་རྣམ་ཤེས་མཐའ་ཡས་སྐྱེ་མཆེད་
རྫོགས་པའི་རྣམ་ཐར་དེ་ལས་འདས་ཏེ་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་རྫོགས་པའི་རྣམ་ཐར་གསུམ་པ་ནི་སྲིད་རྩེའི་སེམས་དེ་རྒྱུ་བ་ཕྲ་བས་དེ་ལ་བརྟེན་ན་འདུ་ཤེས་དང་ཚོར་བའི་རྒྱུ་བ་ཕྲ་༔
རག་འགོག་སླ་བས་དེ་ལ་བརྟེན་ནས་འཇིག་རྟེན་ལས་འདས་པའི་ལམ་གྱི་ཀུན་གཞི་མ་གཏོགས་ཉོན་མོངས་པ་ཅན་གྱི་ཡིད་སོགས་ཚོགས་བདུན་བཀག་ནས་འགོག་པ་མངོན་དུ་བྱེད་པ་འགོག་པའི་རྣམ་
ཐར་སྟེ་བརྒྱད་དོ། །དེ་བཞིན་དུ་ཡོངས་སུ་དག་པ་བཞི་ནི་རྟེན་ལུས་དག་པ་ལོངས་སྤྱོད་དག་ཐུགས་དག་པ་ཡེ་ཤེས་ཡོངས་སུ་དག་པའོ། །གསང་བ་མེད་པ་གསུམ་ནི་སྐུ་གསུང་ཐུགས་གསུམ་ཀྱི་ཉེས་།

༄༅། །སྤྱོད་དག་ཅིང་དྲི་མ་མེད་པས་དེ་ཤེས་ཀྱི་དོགས་པས་གསང་སྙམ་མི་མངའ་བའོ། །དྲན་པ་ཉེར་བཞག་གསུམ་ནི་ཆོས་འཆད་པའི་ཚེ་གུས་པས་ཉན་པ་ལ་ཆགས་པ་དང་མ་གུས་པ་ལ་ཁྲོ་བ་
མེད་དེ་གཉིས་ཀ་བཅས་ལ་ཆགས་སྡང་མེད་པའི་བཏང་སྙོམས་སུ་དྲན་པ་དང་ལྡན་པའོ། །སྙེལ་བ་མི་མངའ་བ་ནི་སེམས་ཅན་གྱི་དོན་མཛད་དགོངས་པ་ན་དེའི་དུས་ལས་མི་འདའ་བར་མཛད་པའོ། །
བག་ཆགས་ཡང་དག་བཅོམ་པ་ནི། ཉན་རང་དགྲ་བཅོམ་རྣམས་ཉོན་མོངས་ཐམས་ཅད་སྤང་བག་ཆགས་མ་སྤངས་པས་ལུས་ངག་ལ་འཁྲུལ་བཅུང་ཟད་མངའ་ལ་དེ་བཞིན་གཤེགས་པས་བག་ཆགས་
ཐམས་ཅད་ཟད་པར་བཅོམ་པས་ཉེས་སྤྱོད་ལ་འཁྲུལ་པའི་ཆ་ཙམ་ཡང་མི་མངའ་བའོ། །རྣམ་པ་ཐམས་ཅད་མཁྱེན་པ་ནི་སྒྲས་བསྡུས་པ་གཉིས་དང་མཁྱེན་པ་གསུམ་སྟེ་རྣམ་པ་ཐམས་ཅད་མཁྱེན་པ་ལམ་
ཐམས་ཅད་མཁྱེན་པ་གཞི་ཐམས་ཅད་མཁྱེན་པའོ། །དང་པོ་ནི་ཤེས་བྱ་ཐམས་ཅད་དོ། །གཉིས་པ་ནི་ཐེག་པ་གསུམ་མོ། །གསུམ་པ་ནི་གཞི་ཕུང་ཁམས་སྐྱེ་མཆེད་ཐམས་ཅད་དོ། །དེ་ལྟར་ཡང་མངོན་

རྒྱན་ལས། བྱང་ཆུབ་ཕྱོགས་མཐུན་ཚད་མེད་དང་། །རྣམ་པར་ཐར་དང་མཐར་གྱིས་ནི། །སྙོམ་འཇུག་དགུ་ཡིན་རང་བཞིན་དང་། །ཟད་པར་བཅུ་ཡི་བདག་ཉིད་དང་། །ཟིལ་གྱིས་གནོན་པའི་སྐྱེ་
མཆེད་ནི། །རབ་ཏུ་དབྱེ་བ་རྣམ་བརྒྱད་དང་། །ཉོན་མོངས་མེད་དང་སྨོན་མཁྱེན་དང་། །མངོན་ཤེས་སོ་སོར་ཡང་དག་རིག །རྣམ་པ་ཐམས་ཅད་དག་བཞི་དང་། །དབང་བཅུ་དང་ནི་སྟོབས་བཅུ་
དང་། །མི་འཇིགས་པ་ནི་བཞི་དག་དང་། །བསྲུང་བ་མེད་པ་རྣམ་གསུམ་དང་། །དྲན་པ་ཉེར་བཞག་རྣམ་གསུམ་དང་། །བསྙེལ་ལ་མི་མངའི་ཆོས་ཉིད་དང་། །བག་ཆགས་ཡང་དག་བཅོམ་པ་དང་། །སྐྱེ་
ལ་ཐུགས་རྗེ་ཆེན་པོ་དང་། །ཐུབ་པ་ཁོ་ནི་མ་འདྲེས་ཆོས། །བཅོ་བརྒྱད་བཤད་པ་གང་ཡིན་དང་། །རྣམ་པ་ཐམས་ཅད་མཁྱེན་ཉིད་དང་། །ཆོས་ཀྱི་སྐུ་ཞེས་བརྗོད་པ་ཡིན། །ཞེས་པ་ལྟར་སྡེ་ཚན་
ཉེར་གཅིག་ལས་བྱང་ཕྱོགས་སོ་བདུན་ནི་སྔར་ལམ་ནས་བཟུང་ཐོབ་པ་མ་ཉམས་པའི་ཚུལ་དུ་ཐུགས་རྒྱུད་ལ་ཞུགས་པ་རྣམས་སོ། །མཐར་གནས་ཀྱི་སྙོམས་འཇུག་དགུ་ནི་བསམ་གཏན་བཞི་

༄༅། །གཟུགས་མེད་བཞི་འགོག་པའི་སྙོམས་འཇུག་དང་དགུའོ། །རྣམ་ཐར་དང་སྙོམས་འཇུག་གི་ཁྱད་པར་ནི་རང་སའི་སྒྲིབ་པ་ལས་རྣམ་པར་ཐར་པས་རྣམ་ཐར་དང་ལུས་ཀྱི་འབྱུང་བཞི་དང་
སེམས་དང་སེམས་བྱུང་ཆ་སྙོམས་པར་བྱེད་པས་ན་སྙོམས་འཇུག་གོ །དེ་དག་ལས་སྟོབས་བཅུ་མི་འཇིགས་བཞི་མ་འདྲེས་བཅོ་བརྒྱད་དྲན་ཉེར་གསུམ་བསྲུང་མེད་གསུམ་བག་ཆགས་ཡང་དག་བཅོམ་
པ་ཐུགས་རྗེ་ཆེན་པོ་རྣམས་སངས་རྒྱས་ཁོ་ནའི་ཡོན་ཏན་དབང་བཅུ་སོ་སོར་ཡང་དག་རིག་བཞི་རྣམས་བྱང་སེམས་དང་ཐུན་མོང་བྱང་ཕྱོགས་སྙོམས་འཇུག་རྣམ་ཐར་སོགས་ཉན་རང་བྱང་སེམས་སངས་
རྒྱས་ཐམས་ཅད་ཐུན་མོང་པའི་ཡོན་ཏན་ནོ། །དེ་ཡང་ཉན་རང་དང་བྱང་སེམས་ལ་དེ་དག་གི་མཚན་ཉིད་ཡོད་པ་ཙམ་གྱི་ཆོས་དབང་བཙན་དུ་བྱས་ཏེ་ཐུན་མོང་པའི་ཡོན་ཏན་ཞེས་བཞག་གི་སངས་
རྒྱས་ཀྱི་ཐུགས་རྒྱུད་ལ་བཞུགས་པའི་ཁྱད་པར་ཅན་ལ་ལྟོས་ནས་རྒྱུད་དབང་བཙན་དུ་བྱས་ན་ནི་སྡེ་ཚན་ཉེར་གཅིག་པོ་ཐམས་ཅད་སངས་རྒྱས་ཀྱི་ཐུན་མིན་གྱི་ཡོན་ཏན་ནོ། །འདི་ལ་ཟིལ་གནོན་དང་

རྣམ་ཐར་ལ་སོགས་པ་དང་པོ་སྒོམ་ཚུལ་དང་མཐར་ཡང་ཏིང་ངེ་འཛིན་ལ་བརྟེན་ནས་མངོན་དུ་བྱེད་ཚུལ་སོགས་བཤད་པ་རྣམས་སྤྱི་ཡི་དབང་དུ་བྱས་ཀྱི་སངས་རྒྱས་ཀྱིས་ནི་སྤྲུལ་པ་སོགས་དེ་དག་
བཞེད་པ་ཙམ་གྱིས་ལྷུན་གྱིས་གྲུབ་པས་རྩོལ་བྱུང་གི་དགེ་བ་ཅུང་ཟད་ཀྱང་མི་མངའ་ལ་འགོག་པར་སྙོམས་འཇུག་གསུང་པའང་འགོག་པ་ལ་སྙོམས་འཇུག་ནུས་པ་ཙམ་ལ་དགོངས་ཀྱི་དངོས་སུ་སངས་
རྒྱས་འགོགས་པ་ལ་སྙོམས་པར་འཇུག་པ་མི་སྲིད་གསུངས་སོ། །དེ་ལྟར་སངས་རྒྱས་ཀྱི་འབྲས་བུའི་ཡོན་ཏན་མཐའ་དག་མངོན་དུ་གྱུར་ཏེ་ཐོབ་པར་ཤོག་ཅིག་ཅེས་པའོ། །གསུམ་པ་ཐ་མར་དགེ་བ་
མཇུག་གི་དོན་ལ་གཞན་དོན་དུ་སྤྱིར་སྨོན་པ་བྱེ་བྲག་ཏུ་སྨོན་པ་མཐར་ཤིས་པ་བརྗོད་པ་མཇུག་དགེ་བ་བསྔོ་ཞིང་ཇི་ལྟར་རྩོམ་པའི་མཚན་བྱང་དང་བཞི་ལས། དང་བོ་ནི། དེ་ལྟར་རྒྱལ་བའི་སོགས།
དེ་ལྟར་སེམས་ཅན་གཞན་གྱི་དོན་དུ་རྒྱལ་བའི་སྐུ་གསུམ་ཡེ་ཤེས་ལྔ་སོགས་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་ཡོན་ཏན་ཞི་རྒྱས་དབང་དྲག་མཆོག་གི་ཕྲིན་ལས་སོགས་ལ་དབང་འབྱོར་

༄༅། །ནས་གཞན་དོན་གྱི་ཡུལ་ལ་ཕྱོགས་རིས་མེད་པས་རམ་འབྱམས་རྒྱ་མཚོའི་ཞིང་དུ་བློས་གཞལ་ཞིང་དཔག་པའི་མཐའ་ཡས་པར་མཛད་པ་བསམ་གྱིས་མི་ཁྱབ་པ་ཡིས་གདུལ་བྱ་
མཐའ་ཡས་པའི་འགྲོ་བ་ཇི་སྙེད་པ་ལ་ཕན་བདེ་སྒྲུབ་པར་ཤོག་ཅིག་ཅེས་པའོ། །གཉིས་པ་མཁྱེན་རབ་འཇམ་དཔལ་དབྱངས་ལྟར་སོགས་ཚིགས་བཅད་བདུན་གྱིས་བསྟན་ལ་ཤེས་བྱ་ཀུན་ལ་མཁྱེན་རབ་
ཀྱི་བློ་གྲོས་འཇམ་དཔལ་དབྱངས་ལྟ་བུར་ཤེས་རབ་ཚད་མེད་པར་ཐོབ་ཅིང་ཐུགས་རྗེའི་སྙིང་རྗེ་ཚད་མེད་པ་སྤྱན་རས་ཀྱིས་འགྲོ་ལ་རྟག་ཏུ་གཟིགས་དང་མཚུངས་པ་དང་ནུས་པའི་ཕྲིན་ལས་ཀྱི་
མཐུ་སྟོབས་ནི་དཔལ་གསང་བའི་བདག་པོ་སྟེ་དེ་གསུམ་གྱི་ཡོན་ཏན་ཇི་བཞིན་དུ་དུས་གྲངས་མེད་པའི་བསྐལ་པ་རྒྱ་མཚོར་འགྲོ་དོན་གང་ལ་གང་འདུལ་བྱེད་པར་ཤོག་ཅེས་པ་དང་འགྲོ་བ་གང་།
དང་གང་གིས་བདག་གི་ནི་ལུས་མཐོང་བ་དང་མིང་ཐོས་པ་དང་བདག་གི་སྒོ་གསུམ་རྗེས་སུ་དྲན་ནམ་ལུས་ལ་རེག་གམ་ཕན་ཚུན་གཏམ་དུ་སྨྲ་བ་བརྗོད་དམ་བདག་ལས་ལེགས་བཤད་ཆོས་ཀྱི་ཚིག་

དོན་ཐོས་པའི་རྒྱུ་དེ་དག་གིས་ཀྱང་། ཡུན་རིང་བོར་མི་ཐོགས་པར་བྱང་ཆུབ་ཀྱི་ཤིང་དྲུང་དུ་རྩ་ཀུ་ཤའི་སྟན་ལ་བཞུགས་ཏེ་སྲོད་ལ་བདུད་བཏུལ་གུང་ལ་མཉམ་པར་བཞག་ཐོ་རངས་མངོན་པར་།
སངས་རྒྱས་པ་རྒྱལ་བའི་དབང་པོར་འགྲོ་བ་འདྲེན་པའི་དཔལ་དུ་མངོན་དུ་འགྱུར་བར་ཤོག་ཅེས་དང་བདག་ནི་སེམས་ཅན་གྲང་བས་ཉེན་པ་ལ་དྲོ་བའི་རེག་བྱ་མེ་དཔུང་ཆེན་པོ་དང་ཚ་བས་གདུང་བ་
ལ་བསིལ་བའི་རེག་བྱ་དང་ལྡན་པའི་འབབ་ཆུ་དང་རྒྱ་མཚོ་སོགས་ཆུ་གཏེར་ཆེན་པོ་བརྒལ་འདོད་རྣམས་ཀྱི་སྣང་ངོར་གྲུ་དང་ཟམ་པར་སྣང་བ་དང་མུན་པར་ཚུད་པ་ལ་བདག་སྣང་བ་དམ་པའི་སྒྲོན་
མེ་བྱེད་པར་ཤོག་ཅེས་པ་དང་སེམས་ཅན་དབུལ་ཞིང་འཕོངས་པ་རྣམས་ལ་བདག་འདོད་དགུའི་དངོས་པོ་ཡིད་བཞིན་དུ་འབྱུང་བའི་གནས་སུ་སྣང་བ་དང་འཛམ་གླིང་གི་མི་རྣམས་ནད་ཀྱིས་ཟིན་
པ་ལ་བདག་ཕན་པར་བྱེད་པའི་སྨན་གྱི་མཆོག་ཏུ་གྱུར་པ་དང་འཆི་བས་ཉན་པ་རྣམས་ལ་བདག་འཚོ་བར་བྱེད་པའི་བདུད་རྩི་འཆི་སོས་སུ་གྱུར་ནས་གསོ་བར་བྱེད་པ་དང་མྱ་ངན་ཐང་དུ་ལམ་

༄༅ ། །གྱིས་དུབ་པའི་མགྲོན་པོ་རྣམས་ལ་བདག་སྡོད་པའི་བསྟི་གནས་བཟང་པོར་ངལ་གསོ་བའི་གནས་སུ་སྣང་བར་ཤོག་ཅེས་དང་བདག་ནི་གནས་མེད་པའི་སེམས་ཅན་རྣམས་ཀྱི་སྣང་
ངོར་ཁང་བཟང་གསེར་གྱི་བ་གམ་ཅན་འཁོར་ཡུག་སྐྱེད་ཚལ་དང་བཅས་པ་མཐོང་བ་དང་བདག་བཀྲེས་པས་གདུང་བ་རྣམས་ལ་རོ་བརྒྱ་ལྡན་པའི་བཟའ་བ་ཕུན་སུམ་ཚོགས་པར་སྣང་བ་དང་སྐོམ་པ་
རྣམས་ལ་ལྷའི་བདུད་རྩི་ལྟ་བུའི་བཏུང་བའི་མཆོག་ཡན་ལག་བརྒྱད་ལྡན་གྱི་ཆུ་དང་སྦྱར་བའི་རྒྱ་ཇ་ཁུ་ལྡན་རྩི་བཅུད་ཀྱི་སྙིང་ཁུ་འོ་མའི་སྐྱབས་དང་སྦྱར་བ་རྒྱ་མཚོ་ལྟ་བུ་དང་ནི་གང་ལ་ཞེས་འགྲོ་བ་
སྐྱབས་མེད་པ་ལ་སྐྱབས་མགོན་མེད་པ་ལ་མགོན་མཛའ་གྲོགས་མེད་པ་ལ་མཛའ་གྲོགས་བྲན་གཡོགས་མེད་པ་ལ་བྲན་འཁོར་ཆུ་འཕྲང་གཡང་སོགས་འཚེ་བ་རྣམས་ལས་སྐྱོབས་ནས་བདེ་བར་
སྐྱེལ་བ་སོགས་སྡུག་བསྔལ་ལས་སྐྱབས་འོས་རང་རང་གི་ཡིད་དང་མཐུན་པའི་འདོད་དགུར་འབྱུང་བར་ཤོག་ཅེས་དང་། མདོར་ན་བདག་གི་སྒོ་གསུམ་གྱི་བསམ་སྤྱོད་ཆེ་ཕྲ་དང་བཅས་པ་ཀུན་

སེམས་ཅན་ལ་གནོད་པ་མི་འགྱུར་བར་མ་ཟད་འདོད་དགུ་འབྱུང་བ་ལ་གཏེར་ཆེན་པོའི་བུམ་པ་བཟང་པོ་དང་ཅི་བསམ་འགྲུབ་པ་ཡིད་བཞིན་གྱི་ནོར་བུ་དང་མཁོ་དགུའི་ཡོ་བྱད་ཐོབ་པ་ལ་འདོད་འཇོའི་བ་
དང་གང་བསམ་སྟེར་བ་ལ་དཔག་བསམ་གྱི་ཤིང་ལྟ་བུར་སོགས་འགྲོ་བའི་འདོད་དོན་ཇི་ལྟར་ཡོད་པ་དེ་ལྟར་དུ་འབད་མེད་ལྷུན་གྱིས་གྲུབ་པར་ཤོག་ཅེས་དང་། དེ་ལྟར་སྨོན་པ་བཞིན་དུ་འགྲུབ་པའི་བདེན་
ཚིག་བརྗོད་པ་ནི། སྐྱབས་གནས་དཀོན་མཆོག་གསུམ་དང་བཀའ་སྡོད་དམ་ཅན་རྒྱ་མཚོའི་ཐུགས་རྗེ་ནུས་སྟོབས་ཀྱི་བདེན་པའི་བྱིན་རླབས་དང་ཆོས་ཅན་རྒྱུ་འབྲས་བསླུ་བ་མེད་པའི་རྟེན་འབྲེལ་སྒྱུ་
མ་ལྟ་བུ་དང་ཆོས་དབྱིངས་རང་བཞིན་གྱིས་རྣམ་པར་དག་པ་བསམ་གྱིས་མི་ཁྱབ་པའི་བདེན་པའི་མཐུས་བདག་གི་ལྷག་པའི་བསམ་པ་རྣམ་པར་དག་པས་འགྲོ་བ་གཞན་གྱི་དོན་དུ་ཇི་ལྟར་སྨོན་པ་འདི་
དག་ཡིད་ཀྱིས་བསམ་པ་བཞིན་དུ་འགྲུབ་པར་གྱུར་ཅིག་ཅེས་པའོ། །གསུམ་པ་ནི་སྟོན་པ་མཉམ་མེད་སོགས་དེ་ཡང་ཐར་པའི་ལམ་སྟོན་པ་ལ་ཕྱི་རོལ་གྱི་དྲང་སྲོང་སེར་སྐྱ་ལ་སོགས་པས་འགྲན་དུ་མི་

༄༅ ། །བཟོད་པ་འཇིག་རྟེན་འདི་ན་མཉམ་པའི་ཟླ་མེད་པ་རྫོགས་པའི་སངས་རྒྱས་དང་འགྲོ་བའི་རྒྱུད་ཀྱི་ཉོན་མོངས་འཆོས་པ་དང་སྲིད་པའི་གཡང་ས་ལས་སྐྱོབ་པར་མཛད་པ་ལ་ཕྱི་རོལ་པའི་
རིག་བྱེད་བཞིའི་ཆོས་དང་མཚུངས་པ་མེད་པའི་བསྟན་པ་དམ་པའི་ཆོས་དང་སྲིད་པའི་རྒྱ་མཚོ་ནས་ཞི་བ་བྱང་ཆུབ་ཀྱི་གླིང་དུ་འདྲེན་པར་མཛད་པའི་ཐུགས་རྗེ་ཚད་མེད་པས་སོ་སྐྱེའི་དགེ་འདུན་ལས་
རིག་གྲོལ་གྱི་ཡོན་ཏན་ཁྱད་པར་འཕགས་པའི་ཉན་རང་བྱང་སེམས་ཀྱི་དགེ་འདུན་ཏེ་རྒྱུད་བླ་མ་ལས། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་
མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་པ་ལྟར་ཡིད་བཞིན་གྱི་ནོར་བུ་རིན་པོ་ཆེ་དང་ཆོས་མཚུངས་དྲུག་གིས་དཀོན་པར་བཞག་པའི་དཀོན་མཆོག་རིན་པོ་ཆེ་དེའི་གོང་ངམ་
བླ་ན་སྐྱབས་གཞན་བཙལ་དུ་མེད་པའི་མཆོག་གསུམ་གྱིས་ཞལ་ནས་སྨོན་པ་ཐམས་ཅད་འགྲུབ་པའི་མཐུན་འགྱུར་གྱི་ཤིས་པ་བརྗོད་ཕྱག་ནས་མེ་ཏོག་མན་དྭ་ར་བའི་ཆར་སིལ་མར་བསྙིལ་བས་བརྟན་

གཡོའི་ཁམས་ཐམས་ཅད་དུ་དགེ་ལེགས་ཀྱི་སྣང་བ་མི་ཟད་པའི་བཀྲ་ཤིས་ཀྱི་ཉི་མ་གུང་ནས་འཆར་བས་དུས་རྟག་ཏུ་འཚོ་བར་ཤོག་ཅིག་ཅེས་པའོ། །བཞི་པ་དགེ་བ་བསྔོ་ཞིང་བསྟན་བཅོས་ཇི་ལྟར་
བརྩམས་པའི་མཛད་བྱང་ནི། དེ་ལྟར་རང་དང་གཞན་སོགས་ཚིགས་བཅད་གཉིས་དེ་ལྟར་བསམ་པ་བྱང་ཆུབ་སེམས་ཀྱི་ཀུན་ནས་བསླངས་ཏེ་རང་དང་གཞན་ལ་ཕན་བདེ་བླ་ན་མེད་པ་སྒྲུབ་པའི་བློས་
རྒྱལ་དང་དེ་སྲས་བྱང་ཆུབ་སེམས་དཔའ་རྣམས་ཀྱི་སྤྱོད་པ་བྱ་དཀའ་བའི་གནས་རྒྱ་མཚོ་ལྟ་བུ་ལ་འཇུག་པའི་སྙིང་སྟོབས་ཀྱི་གོ་ཆ་བསྒོས་ཏེ་དེ་ཉིད་མྱུར་དུ་འགྲུབ་པའི་མཚམས་སྦྱོར་གྱི་སྨོན་ལམ་སྶ
རླབས་པོ་ཆེའམ་སྟོབས་ནུས་དང་ལྡན་པ་མཐར་ཕྱིན་པར་བྱེད་པོའི་ཕན་བདེ་འབད་མེད་དུ་འབྱུང་བའི་དཔག་བསམ་གྱི་ལྗོན་པ་ལྟ་བུ་འདི་ལེགས་པར་བརྗོད་ཟིན་པའི་དགེ་བ་ཡིས་ཕ་མར་གྱུར་
པའི་འགྲོ་བ་རྣམས་རང་དོན་དུ་ཆོས་སྐུ་དང་གཞན་དོན་དུ་གཟུགས་གཉིས་ཀྱི་སྐུ་གཉིས་ཐོབ་ནས་མངོན་པར་སངས་རྒྱས་པར་གྱུར་ཅིག་ཅེས་པའོ། །ཤེས་བྱའི་བློ་གྲོས་ནི་ཀུན་གསལ་ནམ་མཁའི་

༄༅། །ཁྱོན་ཡངས་པར་མཛེས་པའི་སྐུ་ཡི་ལང་ཚོ་ཉིན་བྱེད་མཆོག་གི་གཟི་འོད་འབར་ཞིང་དག་པ་རབ་འབྱམས་ཆེན་པོའི་སྣང་བ་ལྷུར་ལེན་ཞིང་ཕྱོགས་རིས་དང་བྲལ་བའི་འོད་ཀྱིས་ཀུན་ལ་།
ཁྱབ་པས་ལོག་མུན་བསལ་བས་དགའ་བའི་གསུང་གི་འོད་ཟེར་གྱིས་ཀུན་མཁྱེན་ཤེས་རབ་འོད་ཟེར་བདག་གི་བློ་ཡི་པདྨོའི་འདབ་མ་སྟོང་དང་ལྡན་པ་ཁ་ཕྱེས་ཤིང་རྒྱས་པས་རབ་ཏུ་བསྐུལ་བས་
བརྟགས་པ་གསུམ་དང་རྟོན་པ་བཞིའི་ཚུལ་དང་མཐུན་པའི་དོན་ཇི་བཞིན་ལེགས་བཤད་ཚིག་གི་ཆ་རེ་རེ་ལའང་དོན་གྱི་རྣམ་གྲངས་འབུམ་ཕྲག་དཀྲིགས་པའི་སྨོན་ལམ་ཀུན་གྱི་ཡི་གར་འོང་བའི་
སྦྲང་རྩི་ལྟ་བུ་འདི་ཉན་ཅིང་སངས་རྒྱས་ཐོབ་འདོད་ཀྱི་སྐལ་བཟང་བུང་བའི་ཚོགས་ལ་འབུལ་བས་ཉམས་སུ་ལོངས་ཤིག་ཅེས་བསྐུལ་ལོ། །དེ་ལྟར་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་
ཞེས་བྱ་བ་འདི་ནི་མཛད་པ་པོ་སུས་མཛད་ཅེ་ན་རྗེ་བཙུན་དམ་པ་རཏྣའི་མཚན་ནི་འབྲི་གུང་རིན་ཆེན་ཕུན་ཚོགས་ཞེས་མཚན་སྙན་སྲིད་ཞིའི་ཁོང་ན་ཁྱབ་པ་དེའི་ཞབས་རྡུལ་སྤྱི་བོས་གུས་པས་ལེན་པ་

བཀའ་འབངས་ཤེས་རབ་འོད་ཟེར་གྱིས་གནས་གང་དུ་མཛད་ན་སྙིང་པོའི་སྒྲུབ་པ་ལྷུར་ལེན་པའི་སྒར་གྱི་ལྷོ་བླ་བྲང་དུ་ལེགས་པར་སྦྱར་བའོ། །ཞེས་པས་བསྟན་པའོ། །སླར་སྨྲས་པ་དོན་འགྱུར་བསམ་
པས་ལེགས་བཤད་བདུད་རྩིའི་རྒྱུན། །དོན་གཉེར་འདུན་པས་འཐུང་འདོད་སྐལ་བཟང་ཚོགས། །དོན་མཐུན་ཐོས་བསམ་ཡི་ག་ཕྱེད་ན་ཡང་། །དོན་ལྡན་དད་བརྩོན་མ་འབྱོར་ཐོབ་བམ་ཅི། །རྣམ་དཔྱོད་
བློ་རྩལ་ཞེན་པའི་སེམས་རྟ་ལ། །ཐོས་བསམ་རིག་པའི་ཤེ་མང་རབ་རྒྱས་ཏེ། །སྒོམ་སྒྲུབ་ཁུར་དུ་ལྕི་བ་བཟོད་པའི་ཕྱིར། །འབད་ཀྱང་བདག་གིར་བཞེས་སམ་སུ་ཡིས་ཤེས། །སྒྲུབ་པའི་དུས་འདིར་སྒྲུབ་
པ་བློས་བཏང་ནས། །བདག་འདྲས་འཆད་རྩོད་བྱས་ཀྱང་རང་གཞན་གྱི། །རྣམ་གཡེང་ལྷུར་ལེན་བརྩོན་པའི་སྡུག་ཡུས་ཀྱིས། །འདི་དང་ཕྱི་མ་སུ་ཡི་དོན་དུ་འགྱུར། །བདག་ནི་དང་པོར་ཐོས་བསམ་
བརྩལ་བ་དེས། །བར་དུ་ཕུང་ཁྲོལ་དཀར་གྱི་གཡབ་མོར་གྱུར། །ད་ནི་ཆོས་ལ་སེམས་ཀྱང་མི་ཚེ་ཟད། །ཟད་མཐའ་འཆི་ལ་ཐུག་འདིས་སྣང་བ་སྐྱོ། །རིང་གོམས་ཐ་སྙད་བརྗོད་ལ་རྨོངས་ན་ཡང་།

༄༅། །།ཟབ་རྒྱས་རྒྱལ་བའི་དགོངས་པ་བརྗོད་པ་ཅི། །འོན་ཀྱང་དེང་སང་ནོར་ལ་བསགས་སྤེལ་གྱིས། །དངོས་སུ་མིན་སྙམ་སྙིང་པོའི་ཁུལ་དུ་བྱས། །སེམས་དགེའི་ལས་ལ་ཉེས་མེད་དགེ་བ་
ཡིས། །ཆོས་དང་ཆོས་མིན་འབྱེད་ཅིང་ཆོས་ལ་སྤྱོད། །སྨོན་ལམ་ཕན་བདེའི་ལྗོན་པར་སྨོན་པ་ཀུན། །ཀུན་བཟང་ཇི་བཞིན་བདག་གཞན་ཀུན་འགྲུབ་ཤོག །ཅེས་པའང་བླ་ན་མེད་ཅིང་མཁས་པ་དང་གྲུབ་
པའི་སྐྱེས་བུ་དམ་པ་དུ་མའི་ཞབས་རྡུལ་སྤྱི་བོས་མཆོད་ཅིང་ཐུགས་བརྩེ་བས་རྗེས་སུ་བཟུང་བའི་སྐལ་བ་ཅན་ཆོས་སྨྲ་བའི་གྲྭལ་མཐར་འཛིན་པའི་མངོན་རློམ་པ་བསླབ་གསུམ་རྒྱལ་མཚན་གྱིས་སྦྱོང་བརྩོན་
པ་འགའ་ཞིག་གི་ཆེདདུ་སྔོན་གྱི་དམ་པ་དག་གི་གསུང་རབ་ལས་བསྡུས་ཏེ་ཐུབ་བསྟན་བཤད་སྒྲུབ་དགེ་འཕེལ་བཀྲ་ཤིས་དར་རྒྱས་གླིང་གི་དབེན་ཁྲོད་ཀྱི་ཁང་བུར་སྦྱར་བའོ། །དགེའོ། །དགེའོ། །དགེའོ། །

༄༅། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་ཊཱི་ཀ་རྒྱལ་བའི་གཞུང་ལམ་ཞེས་བྱ་བ་བཞུགས།

༄༅། །ཇི་སྙེད་ཤེས་བྱ་གཟིགས་དེའི་མཁྱེན་རབ་ནི། །འཇིག་ཚོགས་ལ་སྡང་ཇི་ལྟའི་འོད་ཟེར་ཅན། །ཤར་བའི་མོད་ལ་སེམས་བྱུང་སྣ་ཚོགས་ཀུན། །རང་བཞིན་མེད་པར་གྲོལ་འདི་བླ་
མའོ། །འདི་ལ་སྤྱི་དོན་རྣམ་པ་གསུམ། ཀླད་ཀྱི་དོན། གཞུང་གི་དོན། མཇུག་བསྡུ་བའོ། །དང་པོ་ནི། སྨོན་ལམ་ལ་འཇུག་བའི་སྒོ་ཡན་ལག་བདུན་པ་འབུལ་བ་ནི། །བཟང་སྦྱོང་
གིས་ཞུས་པ་ལས་དགེ་བའི་ཆོས་བསྡུས་པའི་ཡན་ལག་བདུན་བཀའ་སྩལ་བ་ལྟར། དང་པོ་དཀོན་མཆོག་གསུམ་ལ་ཕྱག་བྱ་བའི་ཡན་ལག་ནི། རང་དོན་དུ་སྤངས་རྟོགས་མཐར་ཕྱིན་ཀྱང་ཞི་
བདེའི་ངང་དུ་མི་བཞུགས་པར་གཞན་གྱི་དོན་ལ་ཐུགས་རྗེས་རྒྱུན་ཆད་མེད་པས་དོན་གཉིས་ལྷུན་གྲུབ་ཏུ་འབྱུང་བ་སྟོན་པ་རྫོགས་པའི་སངས་རྒྱས་དང་། དེའི་ཞལ་སྒོ་ལས་གསུང་པ་འདུས་བྱས་ལ་བརྟེན་

༄༅། །པའི་ལུས་ངག་ཡིད་གསུམ་གྱི་དགེ་བ་ཐམས་ཅད་ཀུན་རྫོབ་བདེན་པ་དང་། དམིགས་བསམ་སྤྲོས་པ་ལས་འདས་པ་དོན་དམ་བདེན་པ་སྟེ། བདེན་གཉིས་ཀྱི་ངོ་བོ་ནི་བསྟན་པ་དམ་པའི་
ཆོས་ཡིན་ལ། དེ་འཛིན་བྱེད་རྟོགས་བྱའི་ཇི་ལྟ་བ་རིག་པ། ཇི་སྙེད་པར་རིག་པ། ཡེ་ཤེས་གཟིགས་པ་སྟེ་རིག་པའི་ཡོན་ཏན་གསུམ། སྤང་བྱ་ཆགས་སྒྲིབ་ལས་གྲོལ་བ། ཐོགས་སྒྲིབ་
ལས་གྲོལ་བ། དམན་སྒྲིབ་ལས་གྲོལ་བ་སྟེ། གྲོལ་བའི་ཡོན་ཏན་གསུམ་སྟེ་རིག་གྲོལ་གཉིས་ལྡན་ནི་འཕགས་པའི་དགེ་འདུན་ཡིན་པས་ཡུལ་དེ་གསུམ་ལ། བསོད་ནམས་དང་ཡེ་ཤེས་ཏེ་ཚོགས་མི
གཉིས་དམ་པའི་དཔལ་གྱི་གུས་པས་ཕྱག་འཚལ་ལོ་ཞེས་པའོ། །གཉིས་པ་མཆོད་པའི་ཡན་ལག་ནི། རབ་འབྱམས་ཞེས་བློས་དཔག་ཏུ་མེད་པའི་ཞིང་གི་ཁམས་ན་ཡོད་པའི་ལྷ་དང་མིའི་ལོངས་

སྤྱོད་ཇི་སྙེད་ཡོད་པ་དང། རབ་ཏུ་དྭངས་བའི་ཡིད་ཀྱིས་རྣམ་པར་སྤྲུལ་པ་བྱང་ཆུབ་སེམས་དཔའ་ཀུན་ཏུ་བཟང་པོའི་ཏིང་འཛིན་གྱི་མཆོད་སྤྲིན་ལྟ་བུ་ནི། ཞིང་གི་རབ་དང་མཆོག་དང་ཕུལ་དུ་གྱུར་
བ་རྒྱལ་བ་སྟེ་སངས་རྒྱས་དང་། སྲས་ཏེ་བྱང་ཆུབ་སེམས་དཔའ་དང་བཅས་པའི་ཚོགས་ལ་འབུལ་ན། བདག་ཅག་ལ་རབ་ཏུ་བརྩེ་བའི་ཐུགས་ཀྱིས་དགོངས་ནས་བཞེས་སུ་གསོལ་ཞེས་པའོ། །
གསུམ་པ་བཤགས་པའི་ཡན་ལག་ནི། བདག་གིས་ཞེས་རང་གི་ངོ་བོ་སྨོས་ཏེ་འདི་ཙམ་ནས་ཞེས་ཐོག་མ་མེད་པའི་དུས་རིང་མོ་ཞིག་ནས་སྲིད་པའི་བཙོན་རར་ཡང་ནས་ཡང་དུ་འཁོར་བ་ན། ད་ལ་
ཐུག་གི་བར་ང་དང་ང་ཡིར་བའི་སེམས་ཀྱིས་གང་ཟག་གི་བདག་ལ། བདག་ཏུ་འཛིན་པའི་འཆིང་བ་དམ་པོས་བཅིངས་པས་བདག་མེད་པའི་ཆོས་ལ་དངོས་པོ་དང་མཚན་མ་ཅན་དུ་བཟུང་བ་ཆོས་
ཀྱི་བདག་མེད་མ་རྟོགས་པ་ལས་བྱུང་བའི་སྡིག་པ་མཐའ་དག །ད་ནི་བདག་ཉིད་གནོང་ཞིང་འགྱོད་པས་སོ་སོར་བཤགས་སོ་ཞེས་པའོ། །བཞི་པ་རྗེས་སུ་ཡི་རང་བའི་ཡན་ལག་ནི། སྲས་བཅས་

༄༅། །རྒྱལ་བའི་ཞེས་པས་བྱང་ཆུབ་སེམས་དཔའི་འཁོར་གྱི་དབུས་ན་མཛེས་པའི་རྒྱལ་བ་སྲས་དང་བཅས་པ་རྣམས་ཀྱི་བསོད་ནམས་ཀྱི་ཚོགས་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་དང་། །
ཡེ་ཤེས་ཀྱི་ཚོགས་ཤེས་རབ་སྟེ་ཚོགས་གཉིས་ཟབ་མོ་དང་། དེ་དག་གི་གཤེགས་ཤུལ་ཚོགས་སྦྱོར་མཐོང་སྒོམ་བཞིའི་ལམ་བདེན་བསླབ་པ་དང་། བསླབ་བྱ་མཐར་ཐུག་ནས་མི་སློབ་སྟེ་སངས་
རྒྱས་ཀྱི་དང་དམན་ལམ་ལ་ཞུགས་པའི་ཉན་ཐོས་དང་། རང་རྒྱལ་དང་། འཆིང་བ་མཐའ་དག་གིས་བཅིངས་པ་སོ་སོའི་སྐྱེ་བོ་རྣམས་ཀྱིས་འདས་པ་དང་མ་འོངས་པ་དང་ད་ལྟ་སྟེ་དུས་གསུམ་དུ་
བསགས་པའི་དགེ་བ་ཐམས་ཅད་ལ་དགའ་ཞིང་སྤྲོ་བའི་སེམས་ཀྱི་བཏང་སྙོམས་དང་། ཇི་མི་སྙམ་པའི་སེམས་གཟེངས་བསྟོད་དེ་རྗེས་སུ་ཡི་རང་བའོ། །ལྔ་པ་ཆོས་འཁོར་བསྐོར་བའི་ཡན་
ལག་ནི། ཕྱོགས་བཞི་མཚམས་བཞི་སྟེང་འོག་དང་བཅས་པ་བཅུའི་འཇིག་རྟེན་གྱི་ཁམས་མཐའ་ཡས་མུ་མེད་པ་ན་བཞུགས་པའི་རྒྱལ་བ་ཡིས། འགྲོ་བའི་ཁམས་རྣམ་པ་སྣ་ཚོགས་དང་དབང་

བོ་རྣོ་རྟུལ་ཇི་བཞིན་དུ། ཟབ་པ་སྟེ་ལྟ་བའི་ཕྱོགས་དང་། རྒྱ་ཆེ་བ་སྟེ་སྤྱོད་པའི་ཕྱོགས་དང་། གཉིས་ཀའི་དོན་ཚང་ཞིང་ཐབས་ལ་མཁས་པ་ཐེག་མཆོག་སྟེ་གསང་སྔགས་དམ་པའི་ཆོས་ཀྱི་།
འཁོར་ལོ་རྟག་པ་རྒྱུན་དུ་བསྐོར་བར་ཡང་ནས་ཡང་དུ་གསོལ་བ་འདེབས་པའི་དོན་ནོ། །དྲུག་པ་མྱ་ངན་ལས་མི་འདའ་བར་གསོལ་བའི་ཡན་ལག་ནི། མཚན་བརྗོད་པར་དཀའ་བ་ནས་གང་དང་ཞེས་
སངས་རྒྱས་ལ་བོས་ནས། ཁྱོད་དང་མཉམ་པ་འགའ་ཡང་མེད་ཅིང་འཇིག་རྟེན་གྱི་འདྲེན་པ་བླ་ན་མེད་པའི་ཆོས་ཀྱི་རྗེ། མཛད་པ་བཅུ་གཅིག་མཐར་ཕྱིན་ནས་ཐ་མའི་མཛད་པ་མྱ་ངན་ལས་
འདའ་བར་བཞེད་པ་རྣམས། འཁོར་བ་ཇི་སྲིད་གནས་ཀྱི་བར་དུ་གཞན་དོན་ལ་དགོངས་ཏེ། མྱ་ངན་ལས་མི་འདའ་བར་ཡུན་དུ་བཞུགས་པར་གསོལ་བ་འདེབས་པའོ། །བདུན་པ་བསྔོ་བའི་
ཡན་ལག་ནི། འདིར་འབད་དེ་དུས་ད་ལྟ་བའི་དགེ་བས་མཚོན་ནས་དུས་གསུམ་གྱི་དགེ་ཚོགས་མཐའ་དག་གཅིག་ཏུ་བསྡོམས་ནས་སེམས་ཅན་ཐམས་ཅད་སངས་རྒྱས་ཐོབ་པའི་རྒྱུར་བསྔོས་

༄༅། །པའི་མཐུས། བདག་ཉིད་གཅིག་པུ་མ་ཡིན་པར་ནམ་མཁའ་དང་མཉམ་པའི་འགྲོ་བའི་ཚོགས་དང་ལྷན་ཅིག་ཏུ་ཀུན་མཁྱེན་རྒྱལ་བའི་གོ་འཕང་ཐོབ་པར་ཤོག་ཅེས་བསྔོ་སྨོན་སྟབས་
གཅིག་ཏུ་བྱེད་པའོ། །གཉིས་པ་གཞུང་གི་དོན་ལ་སུམ་ཅུ་རྩ་གཉིས་ལས་དང་པོ་དལ་འབྱོར་རྙེད་དཀའ་དྲན་པར་སྨོན་པ་ནི། དེ་མ་ཐོབ་པའི་ཚེ་རབས་ཐམས་ཅད་དུ། དལ་འབྱོར་ལུས་
ལྡན་ཞེས་པས་དེ་ཉིད་ཚང་བའི་མི་ལུས་རིན་ཆེན་ཉིན་མོའི་སྐར་མ་ལས་ཀྱང་དཀོན་ན། ཐོབ་བྱ་དེ་ལྡན་ལ་སྨོན་པ་སྟེ། ཇི་ལྟར་དཀོན་ན། དལ་བའི་ལུས་བྱ་བ་ནི་མི་ཁོམ་པའི་གནས་སྐབས་
བརྒྱད་ལས་ཐར་བ་སྟེ། འདི་ལྟར་དམྱལ་བ། ཡི་དྭགས། དུད་འགྲོ་སྟེ་ངན་སོང་གསུམ། བདེ་འགྲོར་སྐྱེས་ཀྱང་ལྷ་ནི་འདོད་ཡོན་དང་བག་མེད་ལ་ག་ཡེངས། ཀླ་ཀློ་ནི་དགེ་སྡིག་མི་ཤེས་པས་
མཐོང་ཚད་གསོད་ཅིང་བྱེད་ཚད་ངན་སོང་དུ་བསྒྲུབ། ལོག་ལྟ་ཅན་གྱིས་བླ་མ་དང་སངས་རྒྱས་ལའང་ངན་སེམས་བསྐྱེད། སངས་རྒྱས་མ་བྱོན་པའི་མུན་བསྐལ་ལ་སྐྱེས་ན་ལམ་དང་ལམ་མིན་

ངོ་མི་ཤེས་པས་ཀླ་ཀློ་དང་འདྲ། ལྐུགས་པ་ནི་རྣམ་ཤེས་ལས་སུ་མི་རུང་བས་ཆོས་བསྟན་ཀྱང་བརྡ་མི་འཕྲོད། དེ་ལྟར་བརྒྱུད་དུ་མ་སྐྱེས་ན་ཆོས་བསྒྲུབ་པར་ཁོམ་པས་དལ་བ་ཞེས་བྱའོ། །འབྱོར་
པ་རང་འབྱོར་ལྔ་ནི། མི་ལུས་ཐོབ་པ། དེ་ཡང་ཡུལ་དབུས་ཞེས་བྱ་སྟེ་ཆོས་དར་སར་སྐྱེས་པ། དབང་པོ་ཚང་བ། མི་དགེ་བའི་ལས་ལ་མི་སྤྲོ་བས་ལས་མཐའ་མ་ལོག་པའོ། །གཞན་འབྱོར་ལྔ་ནི།
སྐྱེ་བའི་དུས་ཚོད་མ་ལོག་པ་སངས་རྒྱས་འཇིག་རྟེན་དུ་བྱོན་པ། ཆོས་གསུངས། བསྟན་པ་མ་ནུབ་པ། བསྟན་པ་ལ་ཞུགས་པ། བླ་མ་དང་དགེ་བའི་གྲོགས་ཀྱི་སྙིང་
བརྩེ་བ་སྟེ་དལ་འབྱོར་བཅོ་བརྒྱད་ཚང་བའི་མི་ལུས་རིན་པོ་ཆེ་ཡིན་པས་དེ་མི་སྲིད་པ་ལྟ་བུའོ། །དེ་ཙམ་གྱིས་ཀྱང་མི་ཆོག་པར་ལམ་གྱི་རྩ་བ་དགེ་བའི་བཤེས་གཉེན་མཆོག་སྟེ་མཚན་ཉིད་དང་
ལྡན་པ་མིག་བཞིན་དུ་བསྟེན་ནས་ཐུགས་དང་མི་འགལ་བ་བྱེད་ཅིང་། མཉེས་པ་དུ་མའི་སྒོ་ནས་ཆོས་འབའ་ཞིག་ཉན་པ་ནི་ཐོས་པ་དང་། ཚིག་དོན་ལ་གོ་བས་དཔྱོད་ཅིང་གཞིག་འགྲེལ་བྱེད་པ་ནི་བསམ་པ། །

༄༅། །དེ་དག་གི་དོན་ཡིད་ལ་སྒོམ་པ་གསུམ་ལ་རྟག་པར་བརྩོན་པས་རང་དོན་ཚགས་སུ་ཚུད་པ་དང་། ཕྱི་ནས་རྒྱལ་བའི་བསྟན་པ་ལའང་བྱ་བ་བྱེད་ནུས་པར་ཤོག་ཅེས་པའོ། །གཉིས་
པ་མི་རྟག་པ་རྒྱུད་ལ་སྐྱེ་བར་སྨོན་པ་ནི། དེ་ལྟ་བུའི་དལ་འབྱོར་རྙེད་ཀྱང་། དེའི་སྲོག་ཏུ་གྱུར་བའི་ཚེ་ནི་རྩ་ཁའི་ཟིལ་ཐིགས་ལྟར་རིང་དུ་མི་གནས་པ། དོ་ནུབ་བམ་སང་གི་ཉིན་མོ་ཙམ་ཡང་།
བློ་གཏད་མི་ཐུབ་པ་གཤིན་རྗེའི་སྐྱེས་བུས་སྐད་ཅིག་ལ་བཅོམ་ནས་འགྱུར་བའི་ཚུལ་རིག་པ་ལ་འཇིགས་པར་བྱས་ནས། ཚེ་འདི་བསྒྲུབ་པའི་བསམ་པ་དགྲ་འདུལ་གཉེན་སྐྱོང་སྔར་འདི་བྱས་དང་
ཕྱིས་འདི་བྱེད། སྦྱོར་བ་ཚོང་སོ་ནམ། འདུ་འཛི་སྙན་གྲགས་ལོངས་སྤྱོད་སྤེལ་བ་མཐའ་དག་རྒྱང་བསྲིངས་ནས། འདུས་པ་འབྲལ་བའི་ཆོས་ཅན་ལ་བསམ་ཏེ་གཉེན་བཤེས་ཡུལ་འཁོར་ནོར་
རྫས་རྣམས་ལྟ་ཅི་སྨོས། རང་གི་མལ་སྟན་དང་བཟའ་བཏུང་དང་གོས་གྱོན་འཕྲོ་ཡན་ཆད་ཀྱིས་བདག་འདོར། བདག་གིས་ཀྱང་དེ་དག་འདོར་བས་གང་ལའང་སྙིང་པོ་མེད་པས་མི་རྟག་པ་ཉེ་འབྲེལ་

གྱིས་མཐའ་བསྐོར་ནས་སྨྲེ་སྔགས་འདོན་ཞིང་ཁ་སེ་ཐང་ངེ་འཆི་བ་དེ་དོ་ནུབ་ཙམ་ལ་ཨེ་ཡོང་བའི་གདེང་མེད་པ་རྗེས་སུ་དྲན་པར་ཤོག་ཅིག་ཅེས་པའོ། །གསུམ་པ་རྒྱུ་འབྲས་ལ་ཡིད་ཆེས་པར་སྨོན་པ་ནི།
ཚེ་འཕོས་ནས་ཀྱང་ཐོག་མེད་འཁོར་བ་ནས་བསགས་པའི་ལས་ཀྱི་སྡུག་བསྔལ་མྱོང་གྱུར་ཞིང་། ཞེས་རང་གིས་བསགས་པའི་ལས་གཞན་ལ་མི་འཕོ། བར་མ་དོར་ཆུད་མི་ཟ། ཚོགས་།
ཤིང་དུས་ལ་བབས་པའི་ཚེ་རང་ཐོག་འབའ་ཞིག་ཏུ་མྱོང་འགྱུར་ཡིན་ལ། དེ་ལྟར་ལུས་ཀྱི་སྒོ་ནས་སྲོག་གཅོད་པ། མ་བྱིན་པ་ལེན་པ། འདོད་ལོག་སྤྱོད་པ་གསུམ། ངག་གི་སྒོ་ནས་རྫུན།
ཕྲ་མ། ཚིག་རྩུབ། ངག་འཁྱལ། ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་སྟེ། དེ་ལྟར་མི་དགེ་བ་བཅུ་པོ་དང་ནི་དུས་དང་རྣམ་པ་ཐམས་ཅད་དུ་འབྲེལ་ཆེ་ལ། དེ་ལའང་
གཞི་བསམ་པ། སྦྱོར་བ། མཐར་ཐུག་བཞི་ཚང་དགོས་མི་དགོས། མཛོད་འགྲེལ་ལས་ཤེས་ཤིང་། ལས་དེའི་འབྲས་བུ་ཡང་རྣམ་སྨིན། རྒྱུ་མཐུན། དབང་། སྐྱེས་བུ་བྱེད་པ་སྟེ་བཞི་བཞིར་མྱོང་

༄༅། །ཞིང་། དེ་ཡང་རྣམ་སྨིན་ནི་བསམ་པ་ཉོན་མོངས་པའི་ཁྱད་པར་ཞེ་སྡང་གིས་བྱས་ནས་དམྱལ་བ། འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོར་སྐྱེ། རྒྱུ་མཐུན་
ནི་སྲོག་གཅོད་ཀྱིས་ཚེ་ཐུང་མ་བྱིན་ལེན་གྱིས་དབུལ་པོར་འགྱུར། འདོད་ལོག་གིས་ཆུང་མ་མི་ཉན། རྫུན་གྱིས་སྐུར་པ་མང་། ཕྲ་མས་ཉེ་འཁོར་དང་མི་མཐུན། ཚིག་རྩུབ་ཀྱིས་མི་སྙན་པ་།
མང་དུ་ཐོས། ངག་འཁྱལ་གྱིས་ཚིག་མི་བཙུན། བརྣབ་སེམས་ཀྱིས་རེ་བ་མི་འགྲུབ། གནོད་སེམས་ཀྱིས་རང་ལ་གནོད་བྱེད་མང་། ལོག་ལྟས་ལྟ་བ་ངན་པ་ལ་གནས། དེ་བཞིན་དབང་འབྲས་
ནི་ཡུལ་ལ་སྨིན་པས། སྲོག་གཅོད་ཀྱིས་ཡུལ་གནོད་པ་ཅན་དུ་སྐྱེ་མ་བྱིན་བླངས་པས་ལོ་ཏོག་ལ་སད་སེར་སྡང་། འདོད་ལོག་གིས་གནས་མི་གཙང་། རྫུན་གྱིས་གཞན་བསླུ་མང། ཕྲ་མས་
ས་ཕྱོགས་ངམ་གྲོག་དང་ཐག་ཐུག་ཅན་དུ་སྐྱེ། ཚིག་རྩུབ་ཀྱིས་ཡུལ་ཉམས་མི་དགའ། ངག་འཁྱལ་གྱིས་ལོ་ཏོག་ཉམས། བརྣབ་སེམས་ཀྱིས་ལོ་འབྲས་ངན། གནོད་སེམས་ཀྱིས་ཆོམ་རྐུན་

དང་སྦྲུལ་ལ་སོགས་ཀྱིས་འཚེ། ལོག་ལྟས་མགོན་སྐྱབས་མེད་སར་སྐྱེ། སྐྱེས་བུ་བྱེད་པའི་འབྲས་བུ་ནི་བྱེད་ལས་དང་མཐུན་པར་མྱོང་བའོ། །དེ་ལྟ་བུའི་མི་དགེ་བཅུ་ནི་སྲོག་དང་བསྡོས་
ནས་སྤང་། དེའི་ལྡོག་ཕྱོགས་དགེ་བའི་ལས་ལམ་བཅུ་འཛིན་པ་ཡིན་ཏེ། འདི་ལྟར་བདག་གིས་ཀྱང་སྲོག་མི་གཅོད་པ་དམ་བཅའ་ལ། གཞན་ཡང་སྲོག་གཅོད་དུ་མི་འཇུག་པ་སོགས་མི་དགེ་
བཅུ་ཆར་སྤང་སེམས་ཀྱིས་དམ་བཅའ་འཛིན་ཅིང་གཞན་ཡང་བྱེད་མི་འཇུག་ལ། འཇིག་རྟེན་བདེ་སྡུག་ལས་འབྲས་ཀྱི་མཐུར་སྙིང་ནས་ཡིད་ཆེས་པ་ནི་འཇིག་རྟེན་གྱི་ཡང་དག་པའི་ལྟ་བ་ཞེས་
བྱ་སྟེ། ལས་འབྲས་བསླུ་བ་མེད་པར་ཡིད་ཆེས་ནས། དགེ་སྡིག་ལས་ལ་འཇུག་ལྡོག་བྱེད་པར་ཤོག །ཅེས་པའི་དོན་ནོ། །བཞི་པ་འཁོར་བའི་ཉེས་དམིགས་དྲན་པར་སྨོན་པ་ནི། །གང་དུ་
སྐྱེས་ཀྱང་བདེ་བའི་སྐབས་མེད་ཅིང་། །གང་ལ་བསམ་ཀྱང་འཇིག་པའི་ངང་ཚུལ་ཅན། །ཞེས་པས། དེ་ལ་འགྲོ་བ་རིགས་དྲུག་པོ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་མེའི་འོབས་

༄༅། །ལྟ་བུ། ཆུ་སྲིན་གྱི་གྲེ་བར་ཚུད་པ་ལྟ་བུ་བདེ་བའི་གོ་སྐབས་མེད་པ་ལ་སྐྱེ་བར་བྱ་སྟེ། དེ་ཡང་དམྱལ་བར་སྐྱེས་ན་ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་ཉེ་འཁོར་བ་
དང་བཅོ་བརྒྱད་ཡོད་པའི་ལྕགས་བསྲེགས་ཀྱི་གཞི་ནི་ཚ་དམྱལ་ཐུན་མོང་གི་གནས་ཡིན་པས། དེའི་ནང་དུ་ཚུད་པ་ཙམ་གྱིས་སྡུག་བསྔལ་ཡང་བཟོད་པར་དཀའ་བ། ཁྱད་པར་ཡང་སོས་ནི། ཕན་
ཚུན་ཁོང་ཁྲོས་གདུངས་ནས། མཚོན་རྡེག་རེས་བྱེད་ཅིང་ཤི་བ་ན་ནམ་མཁའ་ནས་ཡང་སོས་པར་ཤོག་ཅིག་ཅེས་པའི་སྒྲ་བྱུང་ནས་ཡང་སོས་པས་སྡུག་བསྔལ་ལོ། །ཐིག་ནག་ནི། གཤེད་
མ་འཇིགས་སུ་རུང་བས་ལུས་ལ་ཐིག་མང་པོ་འདེབས་ཤིང་སོག་ལེས་གཤོག་པ་དེ་ཡང་འགྲིག་ཅིང་གཤོག་གོ །བསྡུས་འཇོམས་ནི། ལྕག་བསྲེགས་ཀྱི་རི་སྣ་དུད་འགྲོའི་མགོ་བརྙན་ཅན་གྱི་བར་དུ་
བརྡུང་ཞིང་བཅར་བའོ། །ངུ་འབོད་ནི། ལྕགས་ཞུན་བཀོལ་བར་འཚོད་བའོ། །ངུ་འབོད་ཆེན་པོ་ནི། ལྕགས་ཁྱིམ་མེ་འབར་བར་ཚུད་ནས་སྒོ་འགྲིག་ཅིང་འཐུམས་ལ་དུ་སྐད་ལྷང་ལྷང་འབོད་པའོ། །

ཚ་བཞིན། གསལ་ཤིང་མེ་འབར་བས་ལུས་ཀྱི་གཞུང་འབིགས་པའོ། །རབ་ཏུ་ཚ་བ་ནི། གསལ་ཤིང་རྩེ་གསུམ་པས་འབིགས་ཤིང་ཕྱི་ནས་ལྕགས་བསྲེགས་ལེབ་མོས་དཀྲི་བ་དང་ཁྲོ་ཆུ་
ཁོལ་མར་འཚོད་དོ། །མནར་མེད་པ་ནི༑ དེའི་མེ་ཚ་བའི་མཐར་ཐུག་པས་རང་ལུས་དང་མེ་དབྱེར་མི་ཕྱེད་པར་བསྲེགས་ཅིང་། ཕྱི་ནས་མདའ་མདུང་ལ་སོགས་པ་མཚོན་ཆའི་ཆར་འབབ་
པ་ལ་བར་སེང་ཅུང་ཟད་ཀྱང་མེད་པར་ཤིན་ཏུ་སྡུག་བསྔལ་ཞིང་ཚེ་ཡང་བར་བསྐལ་ཐུབ་པའོ། །གྲང་དམྱལ་བརྒྱད་ནི། སའི་རྣམ་པ་ཅུང་ཟད་ཀྱང་མི་མངོན་པའི་གངས་ཁྲོད་བུ་ཡུག་འཚུབས་
པའི་གནས་སུ་ལུས་འཁུམས་ཤིང་གྲང་ཟུག་ཆེ་དྲག་པས་ལུས་ལ་ཆུ་བུར་གྲངས་མེད་འབྱུང་བས་ཆུ་བུར་ཅན་དང་། ཆུ་བུར་བརྡོལ་བ་དང་། ཨ་ཆུའི་སྒྲ་རྒྱུན་མི་འཆད་པ་དང་། ཀྱི་ཧུད་དང།
སོ་ཐམ་ཐམ་དང་། པགས་པ་ཨུཏྤལ་ལྟར་དྲུག་ཚལ་དུ་གས་པ། པདྨ་ལྟར་བརྒྱད་ཚལ་དུ་གས་པ་པདྨ་ལྟར་ཆེར་གས་བ་སྟེ་བརྒྱད་ཀྱིས་སྡུག་བསྔལ་ལོ། །ཉི་ཚེ་བ་ནི། རང་གི་ལུས་ལ་ཀ་བ་དང་། 

༄༅། །ཐག་པ་དང་། སྒོ་དང་། ཕྱགས་མ་སོགས་ཀྱི་སྣང་བ་ཤར་ནས་བཀོལ་བ་དང་བྲག་གི་དབར། རྡོའི་མཁྲེགས། ཤིང་གི་སྦུབས་སོགས་སུ་འཐུམས་ཤིང་འབྱུང་བཞིའི་གནོད་པས་
མནར་བ་ལ་སོགས་རྣམ་གྲངས་ཤིན་ཏུ་མང་ལ། ཉེ་འཁོར་བ་ནི་སྤུ་གྲིའི་ཐང་། རལ་གྲིའི་ནགས་ཚལ། ཐལ་ཚན་གྱི་རབས། རོ་མྱགས་ཀྱི་འདམ། ལྕགས་ཀྱི་ཤལ་མ་ལི་སོགས་ལ་མནར་
སྤྱོད་ཤིན་ཏུ་མི་བཟོད་པ་མྱོང་ངོ་། །དེ་བཞིན་དུ་ཡི་དྭགས་ལའང་ཕྱི་ཡི་སྒྲིབ་པ་ཅན། ནང་གི་སྒྲིབ་པ་ཅན་དང་། སྒོས་ཁུར་གྱི་སྒྲིབ་པ་ཅན་ཏེ་ཐམས་ཅད་ཀྱང་ཟས་སྐོམ་ལོ་ཟླར་མི་རྙེད་པས་
བཤང་གཅི་ཟ་ཞིང་། ལུས་དཔག་ཚད་ཙམ་མི་ཁེངས་པས་སྡུག་བསྔལ་བཟོད་གླགས་མེད་པའོ། །དུད་འགྲོ་ལ་བཀོལ་སྤྱོད་ཀྱི་སྡུག་བསྔལ་མཐོང་ཆོས་ཅན་དང། དེའི་ནང་ནས་ཀྱང་བྱིངས་ན་གནས་
ཨ པ་རྣམས་ནི་མུན་པ་མུན་ནག་གི་གནས་སུ་གཅིག་ལ་གཅིག་ཟ་ཞིང་གཙེར་བའོ། །དེ་བཞིན་དུ་ལྷ་རྣམས་ལའང་འཆི་བའི་ལྟས་ལྔ་ཤར་བས་འཕོ་ཞིང་གནས་རིགས་འོག་མར་ལྷུང་བའི་སྡུག་

བསྔལ་དང་། མི་ལ་སྐྱེ་རྒ་ན་འཆིའི་སྡུག་བསྔལ་གྱི་སྟེང་། སྔ་མ་འགྱུར་བའི་སྡུག་བསྔལ་དང་། སྔ་མ་མ་སངས་བར་གསར་དུ་བརྩེགས་པ་སྡུག་བསྔལ་གྱི་སྡུག་བསྔལ་ལྟར་མི་མངོན་པ། དགྲ་
དང་ཕྲད་པ། གཉེན་དང་བྲལ་བ། འདོད་པ་ཐོག་ཏུ་མ་ཁེལ་བ། ཉེར་ལེན་གྱི་ཕུང་པོ་ལྔ་པོ་འཚེ་བ་སྣ་ཚོགས་ཀྱི་སྣོད་ལྟར་ཡོད་པས་སྡུག་བསྔལ་གྱི་འཕྲང་ལས་མི་ཐར་པ། ལུས་ངག་
རྡུལ་ཕྲན་དུ་ཞིག་ཞིག་འབད་ཀྱང་བདེ་བ་ལ་ཐོབ་དུས་མེད་པ། བྱ་བ་མང་བ། འབྲས་བུ་ཉུང་བ། རེ་དོགས་ཐམས་ཅད་བསླུ་བའི་ཆོས་ཅན། ཕུན་སུམ་ཚོགས་ན་ཇི་ཙམ་ཚོགས་པ་དེ་དག་
ཀྱང་ཚེ་ཕྱི་མ་སྡུག་བསྔལ་བསྒྲུབ་པའི་རྒྱུར་འགྲོ་བས་ན། །གང་ཞིག་བསྒྲུབ་ཀྱང་སྙིང་པོ་མེད་པའི་ཆོས། །གང་ཡིན་ཤེས་ནས་ཡིད་ནི་འབྱུང་བར་ཤོག །ཅེས་སྨོན་ནོ། །ལྔ་པ་ཐར་
ལམ་ལ་བར་ཆད་མེད་པར་སྨོན་པ་ནི། བྱང་ཆུབ་སྒྲུབ་ལ་བར་དུ་གཅོད་པའི་རྐྱེན། མི་མཐུན་བདུད་ཀྱི་དབང་དུ་མི་འགྱུར་ཞིང་། གནས་དང་ཡོ་བྱད་གྲོགས་སོགས་མཐུན་པའི་རྐྱེན། བསམ་

༄༅། །པ་བཞིན་དུ་ལྷུན་གྱིས་འགྲུབ་པར་ཤོག །དེ་ལ་ཐར་ལམ་བྱང་ཆུབ་སྒྲུབ་པ་ལ་མི་མཐུན་ཕྱོགས་ཀྱི་བདུད་རྣམ་པ་བཞི་ཡོད་དེ། རང་རྒྱུད་དང་ལྷན་ཅིག་པ་ཉོན་མོངས་པའི་བདུད་ཀྱིས་དང་
པོར་ངེས་འབྱུང་མི་སྐྱེ་བར་ཆོས་དང་བླ་མ་ལ་དད་དུ་མི་འཇུག བར་དུ་དགེ་བའི་བཤེས་གཉེན་གྱིས་སུན་ནས་བག་མེད་ཀྱི་དབང་དུ་འཆོར། ཐ་མར་ཆོས་ལྟར་བཅོས་པའི་ཞི་བདེས་འཆི་ཁར་
ལག་སྟོང་དུ་འགྲོ། ཕུང་པོའི་བདུད་ཀྱིས་ལམ་བདེན་ལ་དངོས་པོར་ཞེན་ནས་གཟུགས་དང་། འདུ་ཤེས་དང་། འདུ་བྱེད་རྣམ་ཤེས་ཀྱི་ཕྱོགས་མ་དག་པ་འཛིན་ཅིང་ཆོས་ཉིད་ཀྱི་གནས་ལུགས་
ལ་སྒྲིབ། ལྷའི་བུའི་བདུད་ཀྱིས་གཉེན་བཤེས་ལ་ཆགས་ཤིང་ལོངས་སྤྱོད་འདོད་པའི་ཡོན་ཏན་ལ་གཡེངས་སུ་འཇུག འཆི་བདག་གི་བདུད་ཀྱིས་དལ་འབྱོར་གྱི་ཚོགས་པ་འདྲལ་ཞིང་ལམ་
ལ་བར་དུ་གཅོད་པས་ན། དེའི་གཞན་དབང་དུ་མི་འགྲོ་ཞིང་། གནས་དག་པ་བས་མཐའ་འདུ་འཛིས་དབེན་པ་དང་། འཚོ་བ་དང་ཡོ་བྱད་དག་པ་བསོད་སྙོམས་དང་ཆོག་ཤེས། གྲོགས་དག་

པ་ཤེས་རྒྱུད་ངེས་འབྱུང་ཆེ་ཞིང་ཐོས་པ་དང་ལྡན་པའི་ཚངས་པར་མཚུངས་སྤྱོད། སྡོམ་པ་དག་པ། སོར་བྱང་སྔགས་གསུམ་ལ་ཉེས་པས་མ་གོས་པ། ཆོས་དག་པ་སྨོན་པ་བྱང་ཆུབ་ཀྱི་སེམས་
དང་འཇུག་པ་ཕྱིན་དྲུག་དང་བསྐྱེད་རྫོགས་ཏེ་ཀུན་ཏུ་བཟང་པོའི་སྤྱོད་པ་ཁྲེལ་བག་ཡོད་པའི་གེགས་སུ་མི་འགྱུར་བར་སྨོན་པའོ། །དྲུག་པ་སྐྱབས་སུ་འགྲོ་བར་སྨོན་པ་ནི། རང་གཞན་འཁོར་
བའི་སྡུག་བསྔལ་གྱིས་སྐྲག་ནས། །བསླུ་མེད་སྐྱབས་གནས་དཀོན་མཆོག་གསུམ་པོ་ལ། །དད་དང་གུས་པའི་བསམ་པ་རྩེ་གཅིག་གིས། །སྐྱབས་སུ་འགྲོ་བའི་སྡོམ་པ་ནོད་བར་ཤོག །དེ་ཡང་
སྐྱབས་འགྲོ་ཙམ་པོ་བ་ལྷ་མིའི་བདེ་འབྲས་ཙམ་ལ་དམིགས་པ་མ་ཡིན་ཞིང་། རང་དོན་ཡིད་བྱེད་ཀྱི་ཞི་བདེའི་བསམ་པས་ཀྱང་མ་ཡིན་པར་སེམས་ཅན་ཐམས་ཅད་ཀྱི་དོན་དུ་དམིགས་པས་གཞན་
སྒྲ་ཞུགས་ལ། དེ་ཡང་འཁོར་བའི་སྡུག་བསྔལ་ལ་སྙིང་ཐག་པ་ནས་སྐྲག་ཅིང་། དེ་ལས་ངེས་པར་སྐྱོབས་ཅིང་བསླུ་བ་མེད་པ་ནི་དཀོན་མཆོག་གསུམ་མ་གཏོགས་གཞན་སུ་ཡང་མེད་པས། དེ་ལ་

༄༅། །ཆོས་སྣང་བའི་སྒོ་དད་གུས་ཀྱིས་བསམ་པ་རྩེ་གཅིག་པས་བྱང་ཆུབ་མ་ཐོབ་ཀྱི་བར་སྐྱབས་སུ་འགྲོ་བ་ནི་སྡོམ་པ་ཐམས་ཅད་ཀྱི་གཞི་རྟེན་ནོ། །བདུན་པ་བྱང་ཆུབ་ཏུ་སེམས་བསྐྱེད་པར་སྨོན་
པ་ལ། སྨོན་སེམས་ནི། ཐོག་མེད་དུས་ནས་དྲིན་ཅན་ཕ་མ་རྣམས། །རིགས་དྲུག་གནས་སུ་སྡུག་བསྔལ་མྱོང་རྣམས་ལ། །བཟོད་གླགས་མེད་པའི་སྙིང་རྗེ་དང་བཅས་པའི། །རླབས་ཆེན་
བྱང་ཆུབ་སེམས་མཆོག་བསྐྱེད་པར་ཤོག །དེ་ལ་འཁོར་བ་ལ་ཐོག་མ་མེད་པའི་རྒྱུས་སེམས་ཅན་ཐམས་ཅད་ཕ་མར་མ་གྱུར་པ་གཅིག་ཀྱང་མེད་པ་འདི་ལ་ངེས་ཤེས་མ་སྐྱེས་ཚེ་སེམས་བསྐྱེད་ཚད་
ལྡན་ཡང་མི་ཤེས་ལ་ངེས་ཤེས་བསྐྱེད་ན་ད་ལྟ་རང་གི་ཕ་མའམ་ཡིད་གཅུགས་པ་ཞིག་བཙོན་དངོས་སུ་ཆུད་ན་དེ་ལ་སྡུག་བསྔལ་དྲག་པོ་སྐྱེ་ཞིང་གདོན་པའི་ཐབས་ལ་བརྩོན་པ་ལྟར། ཚེ་རབས་སྔ་
མའམ་ད་ལྟར་གྱི་ཕ་མ་འང་རུང་སྟེ། དེ་དག་འགྲོ་བ་རིགས་དྲུག་གི་གནས་བཙོན་པ་ཁྲི་མུན་དུ་བཅུག་པ་ལྟ་བུའི་ནང་དུ་སྡུག་བསྔལ་མྱོང་བཞིན་པ་ལ་བཟོད་གླགས་མེད་པའི་སྙིང་རྗེ་སྐྱེ་བ་

དེ་དག་དེ་ལས་ད་ལྟ་ཉིད་དུ་མྱུར་བ་ཉིད་དུ་ཐར་བར་ཤོག་ཅིག་ཅེས་པ་དུང་དུང་དང་། བདག་གིས་འབད་པ་ཐམས་ཅད་ཀྱང་དེ་དག་ཐར་པའི་ཐབས་སུ་ཤོག་ཅིག་སྙམ་པའི་སྙིང་རྗེའི་བསམ་པ་
རླབས་པོ་ཆེ་བསྐྱེད་པ་ནི་བྱང་ཆུབ་ཀྱི་སེམས་དམ་པའི་ངོ་བོ་ཉིད་ཡིན་པས་དེར་སྨོན་པའོ། །བརྒྱད་པ་འཇུག་སེམས་ནི། གཞན་གྱི་དོན་དུ་སངས་རྒྱས་བསྒྲུབ་པའི་བློས། །འགྲོ་ལ་ཕན་ཕྱིར་
ལྷག་བསམ་གོ་གྱོན་ཏེ། །ཕར་ཕྱིན་དྲུག་ལ་ཚུལ་བཞིན་བསླབ་པ་ཡི། །རྒྱལ་བའི་སྲས་ཀྱི་སྤྱོད་ལ་འཇུག་པར་ཤོག །འདི་ལྟར་ཉན་རང་ལྟར་རང་དོན་ཞི་བདེ་ལ་དམིགས་པའི་བསམ་པ་ཅན་
མ་ཡིན་པར། ལམ་བདེན་གྱི་སྨོན་པ་ཐམས་ཅད་གཞན་དོན་དུ་སངས་རྒྱས་ཐོབ་པ་དམིགས་ཤིང་། དེའང་བཟང་བརྫུའི་གཡོ་དང་གྲགས་འདོད་ཙམ་གྱི་རྒྱུས་མ་ཡིན་པར་ལྷག་བསམ་དྲི་མ་མེད་པའི་སྙིང་
སྟོབས་ཀྱི་གོ་ཆ་བགོས་ནས་ཕ་རོལ་ཏུ་ཕྱིན་པ་དྲུག་ལ་ཚུལ་བཞིན་དུ་བསླབ་པ་ནི་རྒྱལ་བའི་སྲས་ཀྱི་སྤྱོད་པ་ལ་འཇུག་པ་ཡིན་པས་དེ་ལྟར་ཐོབ་པར་སྨོན་པའོ། །དགུ་པ་སྨོན་འཇུག་སོ་སོའི་སྤྱི་

༄༅། །དོན་ལ་སྨོན་པ་ནི། བྱམས་དང་སྙིང་རྗེ་དགའ་དང་བཏང་སྙོམས་དང་། བསམ་པ་བཟང་པོ་ཚད་མེད་བཞི་ལྡན་ཞིང་། །སྦྱིན་དང་སྙན་སྨྲ་དོན་སྤྱོད་དོན་མཐུན་པ། །སྦྱོར་བ་།
བསྡུ་དངོས་བཞི་ལ་བརྩོན་པར་ཤོག །དེ་ལ་སྨོན་པ་འགྲུབ་པའི་རྒྱུ་ཚད་མེད་བཞི་ཡིན་ཏེ། སེམས་ཅན་ཐམས་ཅད་ལ་ཁོང་ཁྲོ་བ་མེད་པའི་བྱམས་པས་ཕན་འདོགས་པའི་ཐབས་བསམ་པ་དང་། དེ་
དག་རང་རང་གིས་སྔར་བསགས་པའི་སྡུག་བསྔལ་གྱི་འབྲས་བུར་སྤྱོད་པ་ལ་ངན་སོང་གསུམ་མམ་བདེ་འགྲོ་ཡིན་ཡང་ལྟོ་གོས་ཀྱི་ཉམ་ཐག་པ་དང་། སྨྱོ་བརྗོད་ལ་སོགས་པའི་གདོན་དང་། མཛེ་ཕོ་
སོགས་ལ་དང་། འབྲུམ་ནད་ལ་སོགས་པའི་སྡུག་བསྔལ་དང་། རྒྱལ་པོའི་དཔྱ་ཁྲལ་དང་ཆད་ལས་ཀྱིས་མནར་བ་སོགས་ལ་སྙིང་རྗེ་དྲག་པོ་བསྐྱེད་ཅིང་། འདི་ལས་ད་ལྟ་ཉིད་དུ་ཐར་ན་བསམ་
པ་དང་། གཞན་གྱི་ཕུན་ཚོགས་ལ་ཕྲག་དོག་མི་བྱེད་པ་དགའ་བ་སྒོམ་ཞིང་། འགྲོ་བ་གཞན་དག་ཀྱང་འདི་ལྟ་བུར་གྱུར་ན་ང་རེ་དགའ་སྙམ་པ་དང། རང་ཕྱོགས་ལ་ཆགས་པ་གཞན་ཕྱོགས་

ལ་སྡང་བའི་ཆགས་སྡང་མགོ་སྙོམས་ནས་ཉེ་རིང་མེད་པའི་བཏང་སྙོམས་ལ་སློབ་པ་ནི་སྨོན་སེམས་ཀྱི་སྲོག་ཤིང་ལྟ་བུ་ཡིན་ལ། དེ་བཞིན་དུ་འཇུག་པ་ལས། བསྡུ་བའི་དངོས་པོ་བཞིས་སེམས་
ཅན་བསྡུ་བའི་བརྩོན་འགྲུས་རྒྱུན་མི་ཆད་པར་བྱ་ཞིང་། དེ་ལ་སྦྱིན་པ་ནི་སེམས་ཅན་བསྡུ་བའི་སྒོ་དང་པོ་ཡིན་ཏེ། སྦྱིན་པ་ལ་མི་དགའ་བ་སུ་ཡང་མེད་པས། ཐོག་མར་ཟང་ཟིང་གི་སྦྱིན་པས་
སེམས་ཅན་བསྡུ་བར་བྱའོ། །དེ་བཞིན་དུ་ཚིག་རྩུབ་མོ་ལ་སུ་ཡང་མི་དགའ་ན་སྙན་པར་སྨྲ་བས་གཞན་དགའ་བར་བྱ་བ་དང་། དེ་ནས་དོན་སྤྱོད་པ་སྟེ་གཞན་དོན་ལ་སྐྱོ་དུབ་ཀྱི་སེམས་སྤང་
ནས་སློབ་པའི་ལམ་གང་ཡིན་པ་ལ་འཇུག་པ་དང་། དོན་མཐུན་པ་ནི་གཞན་ལ་ཇི་ལྟར་འདོམས་པ་ལྟར་རང་ཡང་ཆོས་བཞིན་དུ་བྱ་དགོས་ཏེ། བཅོམ་ལྡན་འདས་ཞི་བ། བཅོམ་ལྡན་དུལ་བ།
འཁོར་ཡང་དུལ་བ་ལྟ་བུ་སྟེ། རང་རྒྱུད་མ་རུངས་ཤིང་མ་གྲོལ་བས་སེམས་ཅན་གཞན་ལ་ཕན་པར་དཀའ་བའི་ཕྱིར་ཚད་མེད་བཞི་ནི་བྱང་ཆུབ་ཀྱི་སེམས་འགྲུབ་པའི་བསམ་པ་མ་ནོར་བ་དང་། བསྡུ་

༄༅། །བའི་དངོས་པོ་བཞི་ནི། གཞན་དོན་ལ་འཇུག་པའི་སྦྱོར་བ་མ་ནོར་བ་ཡིན་པས་ཐེག་པ་ཆེན་པོའི་ལམ་གྱི་སྲོག་ཤིང་དུ་གཟུང་བར་བྱའོ། །བཅུ་པ་ནས་བཟུང་འཇུག་པའི་བསླབ་བྱ་
རྐང་པ་དྲུག་ལས། སྦྱིན་པའི་ཕར་ཕྱིན་གསུམ་ལ་སྨོན་པ། གང་ལ་ཅི་འདོད་ཟང་ཟིང་སྦྱིན་པ་དང་། །ཆོས་དོན་གཉེར་ལ་ལེགས་པར་བཤད་པ་དང་། །སྣ་ཚོགས་འཇིག་པའི་གནས་ལ་
སྐྱོབ་པ་ཡི། །སྦྱིན་པ་རྣམ་གསུམ་རྟག་ཏུ་གཏང་བར་ཤོག །ཅེས་པས། ནང་གསེས་ཟང་ཟིང་གི་སྦྱིན་པ་ལའང་གཏོང་བ་དང་། གཏོང་བ་ཆེན་པོ་དང་། ཤིན་ཏུ་གཏོང་བ་གསུམ་ལས། དང༌
བོ་ནི་སྐམ་ཆགས་འཇིག་པའི་ཐབས་ལ་ཆ་ཕྲ་མོ་ནས་བསླབ་ཅིང་ཇེ་ཆེར་སྤེལ་བའོ། །དེ་ཡང་འདི་ལྟར་ཕྱེ་ཕུལ་ཐག་གང་ལའང་འཇུངས་བ་སྐྱེས་ཚེ་རང་གིས་རང་ལ་ཞེ་ཁྲེལ་བདས་ནས།
ཁྱོད་སྔར་ཡང་སེར་སྣ་ལ་གོམས་པས་འབྱོར་བ་ཅན་དུ་མ་སྐྱེས་ལ་ད་དུང་ཡི་དྭགས་ཀྱི་རྒྱུ་མཐུན་སྡུན་བསུར་སླེབས་འདུག་པ་འདི་ཡི་རེ་མུག་གང་ཡོད་ཤུལ་ན་བཞག་ནས་འཆི་ཁར་ལག་སྟོང་དུ་

འགྲོ་བ་འདི་གླེན་པ་ཅང་ཤེས་སུ་རྫུ་བར་འདུག་སྙམ་དུ་བསམས་ནས་བྲེ་གང་གཏོང་བ་ལ་འཇུངས་པའི་ཚེ་ཁ་ལ་གཅིག་གཏོང་བ་སྙིང་སྟོབས་བསྐྱེད་པས་རྣམ་རྟོག་ནི་འདུས་བྱས་ཡིན་པའི་ཕྱིར་སེར་སྣ་ཇེ་
ཆུང་དུ་སོང་ནས། གཏོང་པ་ཆེན་པོ་བུ་དང་བུ་མོ་ཡང་གཏོང་ནུས་པར་གདོན་མི་ཟ་ལ། མཐར་གྱིས་ཤིན་ཏུ་གཏོང་བ་མགོ་དང་ཡན་ལག་གཏོང་ནུས་པ་ལ་བསླབ་པའོ། །དེའང་།
སེར་སྣ་འཇིག་པ་ལ་བསླབས་པས་གཏོང་སེམས་གོམས་པར་འགྱུར་ལ། གཏོང་སེམས་གོམས་ན་སྦྱིན་པའི་ཕ་རོལ་ཏུ་ཕྱིན་པ་རྫོགས་པ་ཡིན་ནོ། །དེ་བཞིན་དུ་གཞན་རྒྱུད་ལམ་བདེན་ལ་སྦྱོར་
བའི་ཆོས་ཀྱི་སྦྱིན་པ་ནི་དོན་དང་ལྡན་པ་ཡིན་ན་ལོག་སྒྲུབ་དང་སྐྱོ་ངལ་མཐའ་དག་ལ་བཟོད་པར་བྱ། གནས་སྐབས་རྒྱལ་པོའི་ཆད་པ་དང་། མེ་ཆུ་གཅན་གཟན་དང་ཆོམ་རྐུན་སོགས་ཀྱི་འཇིགས་པ་
འདི་ཡང་དབལ་ཚ་བ་ཡིན་པས་མི་འཇིགས་པ་སྐྱབས་ཀྱི་སྦྱིན་པ་ལ་ཡང་ཆེས་ཐང་དུ་བྱའོ། །བཅུ་གཅིག་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་གསུམ་ལ་སྨོན་པ་ནི། མི་དགེའི་ལས་ལམ་

༄༅། །མཐའ་དག་སྤང་བ་དང་། །རྒྱ་ཆེན་དགེ་བའི་ལས་ལ་འཇུག་པ་དང་། །དེ་དག་གཞན་ལ་ཕན་ཕྱིར་བསྒྲུབ་པ་ཡིས། །ཚུལ་ཁྲིམས་རྣམ་པར་དག་པར་བསྲུང་བར་ཤོག །དེ་ལ་
མི་དགེའི་ལས་ལམ་བཅུ་སྤང་བ་ནི་ཚུལ་ཁྲིམས་ཀྱི་ཕྱི་མོ་ཡིན་པས་ཕན་ཡོན་ཚད་མེད་པའི་ཕྱིར། ཁྱིམ་པ་རྣམས་ཀྱིས་ཀྱང་དང་དུ་བླང་བ་ནི་དལ་བ་ཕུན་སུམ་ཚོགས་པའི་དགོས་པ་ཡིན་ལ། ཁྱད་
པར་མངོན་པར་མཐོ་བའི་རྟེན་དུས་ཁྲིམས་ཡན་ལག་བརྒྱད་པ་ཉ་སྟོང་བརྒྱད་གསུམ་གྱིས་མཚོན་དུས་ཆེན་བཞི་ལ་སོགས་པར་བསྲུང་ཞིང་། དེའི་བླང་འདས་ཀྱང་སྲོག་གཅོད། མ་བྱིན་བླང་། མི་
ཚངས་སྤྱོད། བརྫུན་ཏེ་རྩ་བ་བཞི་བོ་སྤངས་པའི་སྟེང་། ཆང་མི་འཐུང་བ། གར་དང་ཕྲེང་རྒྱན། མལ་སྟན་མཐོ་བ། ཕྱི་དྲོའི་ཁ་ཟས་སྤོང་བ་སྟེ་བརྒྱད་དོ། །ཁྱད་པར་ཡོན་ཏན་གྱི་རྟེན་དུ་
གྱུར་པ་གཏན་ཁྲིམས་ནི། དགེ་སློང་ཕ་མ་གཉིས། དགེ་ཚུལ་ཕ་མ་གཉིས། དགེ་སློབ་མ། དགེ་བསྙེན་ཕ་མ་གཉིས་ཏེ་སོ་ཐར་རིགས་བདུན་གྱི་སྡོམ་པས་ཇི་སྲིད་འཚོ་བའི་བར་དུ་རྒྱུད་

སྡོམ་པ་ནི་ཉེས་སྤྱོད་སྡོམ་པ་ནི་ཚུལ་ཁྲིམས་དངོས་བསྟན་ཡིན། དེའང་བསམ་པའི་ཆ་ནས་རྒྱལ་པོའི་ཆད་པ་དང་དཔྱ་ཁྲལ་སོགས་ལས་སྐྱོབ་པའི་ཕྱིར་བསླབ་པ་བླངས་ན་འཇིགས་སྐྱོབ་དང་། ད་
ལྟའི་ཕལ་མོ་ཆེ་ལྟར་འཚོ་བ་དང་ཞི་བདེའི་སླད་དུ་བསླབ་པ་བླངས་བ་ནི་ལེགས་སྨོན་ཞེས་བྱ་སྟེ་ཐར་པའི་རྒྱུར་མི་འགྲོ་ལ། འོན་ཀྱང་སེམས་རྒྱུད་ལ་ངེས་འབྱུང་ནམ་སྐྱེས་པ་ན་སྡོམ་པ་གནས་
འགྱུར་ཞེས་བྱ་སྟེ་ཐར་པའི་རྒྱུར་འགྲོ་བས་རྣམ་པ་ཐམས་ཅད་དུ་འཁོར་བའི་སྡུག་བསྔལ་ལ་སྐྱོ་བའི་སེམས་བསྐྱེད་པར་བྱའོ། །དེའི་སྟེང་དུ་བྱང་ཆུབ་སེམས་དཔའི་ཚུལ་ཁྲིམས་གཉིས་ལས།
དགེ་བའི་ཆོས་སྡུད་ནི་བསྡུ་བའི་དངོས་པོ་བཞི་དང་ཕྱིན་དྲུག་གི་ཕྱོགས་སྒོ་ཐམས་ཅད་ནས་སྡུད་པར་བྱ་ཞིང་། དེའི་མཐུན་ཕྱོགས་སྲོག་བསླུ། ཕྱག་བསྐོར་དང་མཆོད་སྦྱིན། ཆབ་གཏོར།
འཕྲོག་མ་སོགས་འབྱུང་པོ་ལ་བརྔན་སྦྱིན་བསང་གསུར། ཡིག་བརྒྱ་སོགས་གཟུངས་སྔགས་ཁྱད་པར་ཅན་དང་། ལྟུང་བཤགས། ཡན་ལག་བདུན་པ་བཟང་སྤྱོད་ལ་སོགས་ཁ་ཏོན་དང་།

༄༅། །གསུང་རབ་ཀློག་པ་སོགས་ཆོས་སྤྱོད་བཅུ་དང་རྒྱལ་པོ་ལ་སོགས་འབྱོར་ལྡན་ཡིན་ན་སེམས་ཅན་ལ་ཐོ་མ་འཐོག་པའི་བསམ་པ་བཟང་བོས་སྐུ་གསུང་ཐུགས་རྟེན་བཞེངས་
པ་དང་། ཞིག་གསོ། གྲུ་ཟམ་དང་ལམ་འཕྲང་འཆོས་ཤིང་རི་རྒྱ་དང་། ཆུ་རྒྱ་སྡོམ་པ་སོགས་ལ་འབད་པར་བྱ་ཞིང་། དེ་ཐམས་ཅད་ཀྱང་དངོས་དང་བརྒྱུད་ནས་གཞན་དོན་འབའ་ཞིག་
ལ་འགྲོ་བར་བྱ་ཞིང་། བསྔོ་བས་རྒྱས་འདེབས་པ་ནི་སེམས་ཅན་དོན་བྱེད་ཀྱི་ཚུལ་ཁྲིམས་ཡིན་ནོ། །བཅུ་གཉིས་པ་བཟོད་པའི་ཕ་རོལ་ཏུ་ཕྱིན་པ་གསུམ་ལ་སྨོན་པ་ནི། གནོད་བྱེད་རྣམས་
ལ་སྙིང་རྗེ་བསྐྱེད་པ་དང་། །ཆོས་ཕྱིར་དཀའ་སྤྱད་དང་དུ་ལེན་པ་དང་། །ཆོས་ཉིད་ཟབ་མོའི་དོན་ལ་མི་སྐྲག་པའི། །རླབས་ཆེན་བཟོད་པ་སྒོམ་པའི་མཐུ་ལྡན་ཤོག །དེ་ལ་ཞེ་སྡང་དང་ཁོང་ཁྲོ་ལྟ་
བུའི་སྡིག་པ་མེད་པས་བཟོད་པ་ལ་བསླབ་པར་བྱ་སྟེ། སེམས་ཅན་ཀྱི་ཁམས་ནི་ཤིན་ཏུ་མི་བསྲུན་པའི་ཕྱིར། འབྱོར་ན་ནི་ཕྲག་དོག རྒུད་ན་ནི་བརྙས་སེམས། མཉམ་ན་ནི་མཐོ་གནོན་གྱི་

སེམས་ཡིད་ལ་བཞག་ནས། བརྡེག་པ་དང་། འཚོག་བ་དང་། མཚང་འདྲུ་བ་དང་། བརྐུ་ཞིང་འབྲོག་པ་ལ་སོགས་གནོད་པ་འབའ་ཞིག་གི་བསམ་སྦྱོར་ཅན་ཡོད་དེ། དེ་ལ་གནོད་ལེན་
བཙལ་ན་རང་ཡང་ཁྲོ་ཞིང་འཚེག་པར་འགྱུར་བས་བསྐལ་བར་བསགས་པའི་དགེ་བ་ཡུད་ཙམ་ལ་འཇོམས་པར་བྱེད་པས་རང་ལའང་གནོད་པ་ཆེན་པོ་ཡིན་ལ། གཅིག་ཏུ་ན་ཁོ་རང་ཡང་ཉོན་
མོངས་པའི་གདོན་གྱིས་བཏབ་པ་ཡིན་ཏེ་གཞན་ལ་གནོད་པ་བྱས་ན། ཕྱི་མའི་ལས་འབྲས་ཕར་བཞག་ནས་རང་ལའང་མཐོང་ཆོས་སུ་གནོད་ལན་དུ་བྱེད་པ་སྟེ། ཁོང་གི་མ་རིག་པའི་ཕྱིར་ཡང་
དེ་ལ་དམིགས་པའི་སྙིང་རྗེ་བསྐྱེད་ནས་བཟོད་པ་བསྒོམ་དགོས་ཏེ། འདི་ལྟར་བཟོད་པ་ནི་དཀའ་ཐུབ་ཀྱི་ནང་ནས་མཆོག་ཏུ་གྱུར་པ་ཡིན་པས་སྦྱིན་པ་དང་ཚུལ་ཁྲིམས་གཉིས་ཀྱིའང་གོང་དུ་ཁྱད་
ཞུགས་པར་གསུངས་ལ། དེ་བས་ན་འདོད་པ་མ་སྤངས་བཞིན་དུ་ཆུ་དང་རྡེའུ་ཟ་བ་དང་། དབང་པོ་ཚར་བཅད་པའི་དཀའ་ཐུབ་ཀྱི་དལ་རྟེན་ཆུད་འཛའ་བ་ལས་མེད་པས་དཀའ་ཐུབ་ཀྱི་མཆོག་

༄༅། །བཟོད་པ་ཡིན་པ་ལ་ཆེ་ཐང་དུ་སེམས་བསྐྱེད་པར་བྱའོ། །དེ་བཞིན་དུ་ཆོས་ཕྱིར་དཀའ་སྤྱད་བཟོད་པའི་བཟོད་པ་ནི། རྙེད་པར་དཀའ་བའི་དལ་འབྱོར་འདི་ལྟ་བུ་རྙེད་ནས། ཆོས་
བསྒྲུབ་པའི་རྒྱུ་རྐྱེན་ཐམས་ཅད་ཚོགས་དུས་འདིར། ཟབ་པ་དང་རྒྱ་ཆེ་བའི་ཆོས་ཇི་ལྟ་བུ་བསྒྲུབས་ཀྱང་འགྲུབ་པའི་སྐབས་ཡིན་པ་ལ། རང་གིས་རང་བརྙས་ནས་ཆོས་ལ་ཚད་ཡོད་བྱེད་ཅིང་། གོང་
མའི་དཀའ་སྤྱོད་དང་རྣམ་ཐར་ལ་ཞུམ་པ་སྐྱེ། གཉིད་དང་སྙོམ་ལས་དང་འདུ་འཛི་ལ་སྲེད་ཅིང། སྦྱིན་པ་བཏང་། ཚུལ་ཁྲིམས་བསྲུང་། སྙིང་སྟོབས་བཅོམ་པའི་སེམས་ཀྱིས་བསླད་ནས་དགེ་སྦྱོར་
ཅུང་ཟད་བྱས་ཀྱང་འདུག་འཕྲལ་ལངས་དྲན་པ། ལྡངས་འཕྲལ་ལ་གཉིད་བྲོ་བ། བཟས་འཕྲལ་ལ་འཐུང་རན་པ། དགེ་སྦྱོར་གྱིས་སུན་ཏེ་ཐུན་ཚུགས་འཕྲལ་ལ་གྲོལ་རན་པའི་བསམ་པས་གནད་དུ་
འགྲོ་བ་ལས་མགྱོགས་བར་འདམ་པ་དེ་ཆོས་ཕྱིར་དཀའ་སྤྱད་མི་བཟོད་པ་ཡིན་པས་སྙིང་རུས་དང་བརྟུན་བ་བསྐྱེད་དེ་དཀའ་བ་དང་དུ་ལེན་པ་ལ་འབད་པ་དང་། དེ་བཞིན་དུ་ཟབ་མོའི་དོན་ལ་སྐྲག་

པའི་དྲང་ངེས་ལྡེམ་དགོངས་ཤན་མི་ཕྱེད་པས་ཚིག་སྐམ་ལ་གོ་བ་ལེན་པ་དང་། སྟོང་པ་ཉིད་ཀྱི་དོན་ལ་སྐྲག་ནས་ཆོས་ཅན་སྣང་ཚད་ཀྱི་ཕྱོགས་འཛིན་པ་དང་རང་ཉིད་རྨོངས་པས་སྒྲིབ་བཞིན་དུ་
ཆོས་དང་གང་ཟག་གི་ཚད་བཟུང་བ་སོགས་སྤངས་ནས་བཟང་ངན་གང་ཡང་ཁུར་དུ་བཟོད་པ་ཐེག་པ་ཆེན་པོས་བློས་བཟོད་པ་རླབས་པོ་ཆེ་བ་བསྒོམ་ནུས་པར་སྨོན་པའོ། །བཅུ་གསུམ་པ་བརྩོན་
འགྲུས་ཀྱི་ཕ་རོལ་ཏུ་ཕྱིན་པ་གསུམ་ལ་སྨོན་པ་ནི། རྒྱ་ཆེན་དགེ་ལ་སྤྲོ་བའི་གོ་ཆ་དང་། །དེ་བཞིན་སྦྱོར་བ་བསམ་པས་འཇུག་པ་དང་། །མ་ཞུམ་མི་འཁྲུགས་ཆོག་ཤེས་མེད་པ་ཡིས། །
ཉིན་མཚན་དགེ་བའི་བརྩོན་འགྲུས་བརྩམ་པར་ཤོག །དེ་ལ་དགེ་བའི་ལས་ལམ་ཕྲ་མོ་ཙམ་གྱིས་ཆོག་ཤེས་པར་མི་བྱ་སྟེ་ཤིན་ཏུ་བྱ་དཀའ་བའི་གནས་བློའི་ཡུལ་ལ་མི་ཤོང་བ་དག་ལའང་། འདི་
ལྟ་བུ་ལ་སྒྱིད་ལུག་པ་ནི་བདག་གིས་ཚེ་རབས་ཐམས་ཅད་དུ་སྙིང་སྟོབས་བཅོམ་ཞིང་ལེ་ལོ་ལ་བརྟེན་གོམས་བྱས་པའི་མཐུ་བརྟས་པར་གདོན་མི་ཟ་སྟེ། འདི་ལྟར་དེད་དཔོན་བློ་ལྡན་གྱིས་རིན་པོ་

༄༅། །ཚེའི་གླིང་ནས་ནོར་བུ་དཀའ་བ་ཆེན་པོས་བླངས་པས་གྲུ་གཟིངས་ཞིག་པས་རྒྱ་མཚོར་ལྷུང་བའི་ཚེ་ཁྱོར་པ་གཡས་གཡོན་གྱིས་ཆུ་དོར་ནས་རྒྱ་མཚོ་སྐེམ་འདོད་པ་ལ་ཞུམ་པ་མ་
སྐྱེས་ན། བདག་གིས་ཆོས་ཀྱི་བྱ་བ་ཅུང་ཟད་ལའང་བསྲན་མི་བཟོད་པ། ལོག་ལམ་ལ་བརྩོན་ཞིང་འགྲུས་པ་འདི་ལས་ངན་གྱི་མཐུས་བྱས་པར་འདུག་པས་མི་ནུས་སྙམ་པའི་ཕྱོགས་ཐམས་ཅད་
ལ་སྙིང་སྟོབས་ཀྱི་གོ་ཆ་བགོ་བ་དང་། དེ་ལྟར་བགོས་པ་དེ་ཡང་སྦྱོར་བ་དང་བསམ་པས་ཉིན་མི་དལ་མཚན་མི་ཉལ་ད་ལྟ་ཉིད་ནས་དང་དུ་མ་བླངས་ན། ལེ་ལོ་ནི་སེར་བ་དང་འདྲ་སྟེ་དགེ་
བའི་ལོ་ཏོག་འཇོམས་པ། ཆང་དང་འདྲ་སྟེ་སྙོམ་ལས་ཀྱི་ངང་དུ་མྱོས་པར་བྱེད་པས་མགོ་ལ་མེ་ལྕེ་རེག་པ་བཟློག་པ་ལ་བརྩོན་པ་ལྟར་དགེ་བ་ལ་འབད་པར་བྱ་ཞིང་། དེ་ལྟར་རེ་ཞིག་འབད་ཀྱང་
བདུད་སྡིག་ཅན་ནི་རང་གི་མངའ་རིས་ལས་བྲི་ཡི་དོགས་ནས་སྒོ་དུ་མ་ནས་བར་དུ་གཅོད་པའི་ཕྱིར་རྐྱེན་ཅུང་ཟད་ལ་བརྟེན་ནས་སེམས་ཞུམ་འཁྲུགས་པ་དང་། བྱིས་པ་དང་སྡིག་པའི་གྲོགས་པོ་

ལ་དཔག་ནས་དགེ་སྦྱོར་ལ་ཆོག་ཤེས་སྐྱེ་བ་ཡོད་དེ། དེའི་ཚེ་འདོད་པ་ལ་ཆོག་ཤེས་མེད་པའི་རྣམ་རྟོག་དེ་དག་དགེ་སྦྱོར་གྱི་ཕྱོགས་སུ་སྤོས་ནས་བརྩོན་འགྲུས་ལའང་འབད་པར་བྱ་ཞིང་། འདི་
ལྟར་མ་འབད་ན་ཕ་རོལ་ཏུ་ཕྱིན་པ་གཞན་ལྔ་པོ་འང་གནས་མིན་འཁྱམས་པ་ཡིན་པས་འདི་ལ་ཆེ་ཐང་དུ་བྱ་དགོས་པར་སྨོན་པའོ། །བཅུ་བཞི་པ་བསམ་གཏན་གྱི་ཕ་རོལ་ཏུ་ཕྱིན་པར་སྨོན་པ་ལ་།
གསུམ་ལས། མཐོང་ཆོས་ཚེ་འདིར་བདེ་བར་གནས་པ་དང་། །ཡོན་ཏན་ཁྱད་འཕགས་རིམ་གྱིས་བགྲོད་པ་དང་། །མངོན་ཤེས་ལ་བརྟེན་གཞན་དོན་བསྒྲུབ་པ་ཡིས། །བསམ་གཏན་དོན་
ལ་མཉམ་པར་འཇོག་པར་ཤོག །དེ་ལ་རྐང་པ་དང་པོས་ནི་བྱིས་པ་ཉེར་སྤྱོད་ཀྱི་བསམ་གཏན་བསྟན་པ་སྟེ། འདི་ལྟར་བསམ་གཏན་བཞི་དང་། གཟུགས་མེད་བཞི་དང་ལམ་ལ་མ་ཞུགས་
པའི་རྒྱུད་ལའང་ཡོད་པའི་བསམ་གཏན་རྣམས་དང་། དེ་དག་གི་སེམས་ཐོབ་པའི་སྒོམ་ཆེན་པ་འགའ་ཞིག་ཡོད་དུ་ཟིན་ཀྱང་རྣམ་རྟོག་གྱུ་གྱུའི་གཟེབ་ལས་གྲོལ་བས་མཐོང་ཆོས་སུ་བདེ་བར་གནས་

༄༅། །ཤིང་དེ་ཚོགས་གཉིས་ཀྱིས་འཕེན་པས་ཟིན་ན་འཕགས་པའི་ལམ་གྱི་རྟེན་གཞིར་ཡང་འགྱུར་བས་དོན་མེད་པ་མ་ཡིན་ལ། ཆོས་ཅན་གྱི་སྤྲོས་པ་དབྱིངས་སུ་ནུབ་ཀྱང་སྣང་ཡུལ་མ་
འགགས་ཤིང་དེར་འཛིན་མེད་པ་ནི་མཉམ་བཞག་དང་། དེ་དང་ངོ་བོ་ཐ་མི་དད་པའི་སོ་སོར་རྟོག་པ་ནི་ལྷག་མཐོང་སྟེ། དེ་ལྟའི་ཞི་ལྷག་ཟུང་འབྲེལ་ཕོ་ཚད་ཀྱི་བློས་བཅོས་པ་ཙམ་མ་ཡིན་པར་
རྒྱུད་ལ་སྐྱེས་པའི་ཚོགས་དང་སྦྱོར་བའི་ལམ་གྱི་ཡོན་ཏན་ཁྱད་པར་ཅན་རྣམས་རིམ་གྱིས་ཐོབ་ཅིང་མངོན་ཤེས་ཕྲ་མོས་གཞན་དོན་ཀྱང་འགྲུབ་པས་དོན་རབ་འབྱེད་པའི་བསམ་གཏན་ཞེས་བྱ་ལ།
མཐོང་ལམ་ས་དང་པོ་ནས་སེམས་ཟག་པ་ལས་གྲོལ་བས་དེ་བཞིན་གཤེགས་དགེའི་བསམ་གཏན་ཡིན་པས་དེའི་ངང་དུ་མཉམ་པར་འཇོག་བ་ལ་སྨོན་པའོ། །བཅོ་ལྔ་བ་ཤེས་རབ་ཀྱི་ཕ་རོལ་ཏུ་
ཕྱིན་པ་གསུམ་ནི། ཀུན་རྫོབ་སྒྱུ་མ་ལྟ་བུར་ཤེས་པ་དང་། །དོན་དམ་སྤྲོས་བྲལ་མཁའ་ལྟར་རྟོགས་པ་དང་། །ཁྱད་པར་གཞན་དོན་བསྒྲུབ་ཚུལ་མཁས་པ་ཡིས། །ཐོས་བསམ་སྒོམ་པའི་ཤེས་རབ་

ལྡན་པར་ཤོག །དེ་ལ་ལམ་བདེན་ཀུན་རྫོབ་པ་ཐམས་ཅད་བརྟགས་ཡོད་ཀྱི་ཆ་ནས་རྨི་ལམ་དང་སྒྱུ་མ་ལྟ་བུར་ཤེས་པ་དང་། འགོག་བདེན་དོན་དམ་པའི་ངོ་བོ་རྫས་ཡོད་སྤྲོས་པ་དང་བྲལ་བར་
ཤེས་པ་ནི་ཤེས་རབ་གྱི་ངོ་བོ་ཡིན་པ། དེ་ཡང་ཐོས་པའི་ཤེས་རབ་ཀྱིས་ཆོས་དང་ཆོས་མ་ཡིན་པར་འབྱེད་ཅིང་། ལམ་བདེན་གྱི་མངོན་རྟོགས་ཐམས་ཅད་ཤེས་པར་མ་བྱས་ན། བསམ་པ་
དང་སྒོམ་པའི་ཡོན་ཏན་གནས་མ་ཡིན་པར་འཁྱམ་པས་ན་ཐོག་མར་ཐོས་པའི་ཤེས་རབ་གལ་ཆེ་ལ། དེ་ལ་གང་ཟག་དབང་རྟུལ་དང་ཀུ་སུ་ལུ་པ་གང་དག་སྐྲག་མི་དགོས་ཏེ། རང་གི་བློ་ཉམས་དང་
སྦྱོར་བའི་ཆོས་གང་ཉམས་སུ་ལེན་པ་དེའི་དོན་ལ་བླ་མ་བཟང་པོ་བསྟེན་ཏེ་ཐོས་པ་བྱས་པས་འགྲུབ་སྟེ། ཅི་ཕྱིར་ན་དེ་ལམ་དུ་སོང་ན་གདོད་སྒོམ་བྱུང་གི་ཤེས་རབ་ནང་ནས་སྐྱེ་བ་ཆོས་ཉིད་
ཡིན་པས་སོ། །དེ་ནས་བསམ་པའི་ཤེས་རབ་ཀྱིས་དྲང་ངེས་ལྡེམ་དགོངས་སོ་སོའི་དོན་གཞལ་ན་དེའི་ངོ་བོ་འཁྲུལ་མ་འཁྲུལ་དགེ་བའི་བཤེས་གཉེན་ཚད་ལྡན་གྱི་ས་མཁན་ལ་བརྟེན་ནས་ཉམས་འོག་

༄༅། །ཏུ་ཆུད་པར་བྱ་ཞིང་། དེ་ནས་ནགས་ཁྲོད་དང་འབྲོག་དགོན་དབེན་པ་བསམ་གཏན་གྱི་ཚེར་མ་དང་སྡིག་པའི་གྲོགས་པོ་མེད་པའི་གནས་སུ་སྒོམ་པའི་ཤེས་རབ་ལ་རྩེ་གཅིག་ཏུ་
གཞོལ་བས་འཆད་མ་ཐག་པའི་མཐོང་ལམ་ནས་བཟུང་ལམ་ལྔའི་ཡོན་ཏན་ཐམས་ཅད་ཀྱང་སྒོམ་པའི་ཤེས་རབ་ལ་བརྟེན་ནས་སྐྱེ་བ་ཡིན་ནོ། །བཅུ་དྲུག་པ་སྨོན་འཇུག་གི་རང་འབྲས་ས་བཅུ་ལམ་ལྔའི་
ཡོན་ཏན་སྤྱིར་སྨོན་པ་ནི། བསམ་པ་བྱང་ཆུབ་སེམས་ཀྱིས་ཀུན་བསླངས་ནས། །སྦྱོར་བ་ཕ་རོལ་ཕྱིན་པ་དྲུག་ལྡན་པ། །དུས་དང་གནས་སྐབས་ཀུན་ཏུ་བརྩོན་པ་ཡིས། །ལམ་ལྔ་ས་བཅུ་རིམ་
གྱིས་བགྲོད་པར་ཤོག །དེའང་སེམས་ཅན་གྱི་ཁམས་རྒྱ་མཚོ་ལྟ་བུ་ལ་དམིགས་པའི་བསམ་པ་བྱང་ཆུབ་ཀྱི་སེམས་དམ་པས་ཀུན་ནས་མ་བསླངས་ན། སྦྱོར་བ་ཕ་རོལ་ཏུ་ཕྱིན་པ་དྲུག་པོའང་རྣམ་པ་
ཐམས་ཅད་མཁྱེན་པའི་ལམ་དུ་མི་རུང་སྟེ། དེའི་ཕྱིར་བསམ་སྦྱོར་དེ་ལྡན་གྱི་སྒོ་ནས་ཕ་རོལ་ཏུ་ཕྱིན་པའི་གཞུང་ལམ་ལ་དུས་དང་གནས་སྐབས་ཀུན་ཏུ་བརྩོན་པ་ལ་རྟེན་ལམ་ལྔ་དང་། །བརྟེན་

པ་ས་བཅུའི་ངོ་བོ་རིམ་པ་བཞིན་དུ་བགྲོད་བར་ཤོག་ཅིག །ཅེས་སྨོན་པའོ། །བཅུ་བདུན་པ་ཚོགས་ལམ་ལ་སྨོན་པ་ནི། དེ་ཡང་དྲན་པ་ཉེར་བཞག་ཤེས་རབ་དང་། །ཡང་དག་སྤོང་བཞིའི་
བརྩོན་འགྲུས་རྩོམ་པ་དང། །རྫུ་འཕྲུལ་རྐང་པའི་ཏིང་འཛིན་ན་གནས་པས། །དང་པོ་ཚོགས་ཀྱི་ལམ་ལ་འཇུག་པར་ཤོག །དེ་ལ་ཚོགས་ལམ་ཆུང་ངུ་ལས་དྲན་པ་ཉེ་བར་བཞག་པ་ནི། མཉམ་
བཞག་ཏུ་ནམ་མཁའ་ལྟར་བསྒོམ་ཞིང་། རྗེས་ཐོབ་ཏུ་མི་གཙང་བ་དང་སྒྱུ་མ་ལྟ་བུར་བསྒོམ་པའོ། །ཚོར་བ་དྲན་པ་ཉེར་གཞག་ནི། མཉམ་གཞག་ཏུ་མ་སྐྱེས་པ་དང་། རྗེས་ཐོབ་ཏུ་ཚོར་བ་མཐའ་
དག་སྡུག་བསྔལ་དང་སྙིང་པོ་མེད་པར་མཐོང་བའོ། །སེམས་དྲན་པ་ཉེར་གཞག་ནི། མཉམ་གཞག་ཏུ་རང་བཞིན་གྱིས་སྟོང་པ་དང་། རྗེས་ཐོབ་ཏུ་མི་དགག་ཅིང་མི་གནས་པ་སྒོམ་པའོ། །
ཆོས་དྲན་པ་ཉེར་གཞག་བཞི་པོ་བསྒོམས་པས་མཐོང་ལམ་གྱི་བདེན་བཞི་ལ་འཇུག་ཚུལ་ཡང་། དང་པོ་ལུས་སྡུག་བསྔལ་དུ་ཤེས། གཉིས་པ་ཚོར་བ་སྡུག་བསྔལ་དུ་ཤེས་ནས་ཀུན་འབྱུང་སྤང་། །

༄༅། །གསུམ་པས་སེམས་ཀྱི་རྟག་འཛིན་འགོག བཞི་པས་ཆོས་ལ་བདག་ཏུ་ཞེན་པ་འགོག་པའོ། །ཚོགས་ལམ་འབྲིང་པོར་མི་དགེ་བའི་ཆོས་མ་སྐྱེས་པ་རྣམས་བསྐྱེད་དུ་མི་འཇུག སྐྱེས་
པ་རྒྱུན་བཅོད། དགེ་བའི་ཆོས་མ་སྐྱེས་པ་བསྐྱེད། སྐྱེས་པ་གོང་དུ་སྤེལ་བའོ། །ཚོགས་ལམ་ཆེན་པོར་རྫུ་འཕྲུལ་གྱི་རྐང་པ་བཞི་ནི། བསམ་གཏན་གྱིས་སེམས་ལས་སུ་རུང་སྟོབས་ལས་འདུན་
པའི་རྫུ་འཕྲུལ་གྱི་རྐང་པ་དང་། དེ་བཞིན་དུ་བརྩོན་འགྲུས་དང་། སེམས་དང་། སྤྱོད་པའི་རྫུ་འཕྲུལ་གྱི་རྐང་པ་སྟེ་བཞིའོ། །བཅོ་བརྒྱད་པ་སྦྱོར་ལམ་ལ་སྨོན་པ་ནི། དྲོད་དང་རྩེ་མོ་བཟོད་
དང་ཆོས་མཆོག་ཏུ། །དད་བརྩོན་དྲན་པ་ཏིང་འཛིན་ཤེས་རབ་དང་། །དབང་པོ་ལྔ་དང་སྟོབས་ལྔའི་རང་བཞིན་ཅན། །ཐེག་ཆེན་སྦྱོར་བའི་ལམ་ལ་གནས་པར་ཤོག །དེ་ལ་དྲོད་དང་རྩེ་མོ་དང་
བཟོད་པ་དང་ཆོས་མཆོག་བཞི་ལས། དྲོད་རྩེ་གཉིས་སུ་དབང་པོ་ལྔ་བསྒོམ་པ་ནི། དད་པའི་དབང་པོ་དང་། དེ་བཞིན་དུ་བརྩོན་འགྲུས། དྲན་པའི། ཏིང་འཛིན་གྱི། ཤེས་རབ་ཀྱི་དབང་

བོ་ལྔ་ལས་རྣམ་བྱང་བསྐྱེད་པས་གཟུགས་ཅན་མ་ཡིན་པའི་དབང་པོ་ལྔའོ། །སྟོབས་ལྔ་ནི། དད་པའི་སྟོབས། བརྩོན་འགྲུས་ཀྱི་སྟོབས་ལ་སོགས་སྔ་མ་བཞིན་ཏེ་མི་མཐུན་ཕྱོགས་འཇོམས་།
པས་སྟོབས་ལྔ་ཞེས་བྱའོ། །དེ་ལྟར་སྦྱོར་ལམ་ཆ་བཞི་པོའི་ཡེ་ཤེས་ལ་ཆུང་འབྲིང་ཆེན་པོའི་རྣམ་དབྱེ་སོ་སོར་ཡོད་དོ། །བཅུ་དགུ་པ་མཐོང་ལམ་ལ་སྨོན་པ་ནི། དྲན་དང་ཆོས་རབ་རྣམ་འབྱེད་
བརྩོན་འགྲུས་དང་། །དགའ་དང་ཤིན་ཏུ་སྦྱངས་དང་ཏིང་ངེ་འཛིན། །བཏང་སྙོམས་བྱང་ཆུབ་ཡན་ལག་བདུན་བསྒོམས་ནས། །མཐོང་ལམ་ལ་གནས་རབ་དགའི་ས་ཐོབ་ཤོག །དེའང་དྲན་པ་ནི་
དམིགས་པ་མ་བརྗེད་པའོ། །ཆོས་རབ་འབྱེད་པ་ནི་ཐེག་ཆེན་གྱི་ཆོས་བཟོད། ཆོས་ཤེས་རྗེས་བཟོད་རྗེས་ཤེས་འཁོར་དང་བཅས་པའོ། །བརྩོན་འགྲུས་ནི་དེའི་རང་བཞིན་ལ་སྤྲོ་བའོ། །
དགའ་བ་ནི་དམིགས་པ་དེ་ཉིད་ལ་སྤྲོ་བའོ། །ཤིན་ཏུ་སྦྱངས་པ་ནི་ལུས་སེམས་ལས་སུ་རུང་བའོ། །ཏིང་ངེ་འཛིན་ནི་སེམས་རྩེ་གཅིག་པའོ། །བཏང་སྙོམས་ནི་སེམས་དང་སེམས་བྱུང་རྣལ་དུ་

༄༅ ། །འདུག་པ་སྟེ་བདུན་པོ་འདི་དག་ནི་ཟག་པ་མེད་པས་མཐོང་བའི་ལམ་བྱང་ཆུབ་ཀྱི་ཡན་ལག་བདུན་ཏེ། དེའང་ཉོན་སྒྲིབ་ཀུན་བརྟགས་རྣམས་ནི་མཐོང་སྤང་དང་། ལྷན་སྐྱེས་ནི་
སྒོམ་སྤང་ཡིན་ལ། དེ་བཞིན་དུ་ཤེས་སྒྲིབ་གཟུང་འཛིན་གྱི་རྟོག་པ་རགས་པ་མཐོང་སྤོང་། ཕྲ་བ་སྒོམ་སྤང་ཡིན་ཏེ། སྤང་བྱ་དེ་དག་སྤངས་ནས་མཐོང་ལམ་ས་དང་པོ་རབ་དགའི་གནས་།
ཐོབ་པའོ། །ཉི་ཤུ་པ་སྒོམ་ལམ་ལ་སྨོན་པ་ནི། ལྟ་དང་རྟོག་དང་ངག་དང་ལས་མཐའ་དང་། །འཚོ་དང་རྩོལ་དང་དྲན་དང་ཏིང་ངེ་འཛིན། །འཕགས་པའི་ལམ་གྱི་ཡན་ལག་བརྒྱད་
བསྒོམས་ནས། །སྒོམ་པའི་ལམ་དུ་ས་བཅུ་བགྲོད་པར་ཤོག །དེ་ལ་ཡང་དག་པའི་ལྟ་བ་ནི་ཟག་པ་མེད་པའི་ཤེས་རབ་བོ། །ཡང་དག་པའི་རྟོག་པ་ནི་གནོད་སེམས་མེད་པ་དང་། ངེས་
འབྱུང་དང་། དགེ་བའི་རྟོག་པ་རྣམ་པ་དུ་མའོ། །ཡང་དག་པའི་ངག་ནི་ངག་ལ་བརྟེན་པའི་ངག་གི་དགེ་བའི་ལས་ལམ་བཞིའོ། །ཡང་དག་པའི་ལས་མཐའ་ནི་ལུས་ཀྱི་མི་དགེ་བའི་ལས་

ལམ་གསུམ་སྤང་བའོ། །ཡང་དག་པའི་འཚོ་བ་ནི་ཁ་གསགས་དང་ལོག་འཚོས་མ་བསླད་པའོ། །ཡང་དག་པའི་རྩོལ་བ་ནི་བརྩོན་འགྲུས། །ཡང་དག་པའི་དྲན་པ་ནི་དམིགས་པ་མ་བརྗེད་པའོ། །
ཡང་དག་པའི་ཏིང་ངེ་འཛིན་ནི་བསམ་གཏན་བཞི་པའོ། །དེ་ལྟར་འཕགས་པའི་ལམ་ཡན་ལག་བརྒྱད་པོ་ནི། ཞི་བའི་གནས་ཏེ་མྱ་ངན་ལས་འདས་པ་ཐོབ་པར་བྱ་བའི་ཕྱིར་སྒོམ་པ་ལ་སྨོན་པ་ནི། དེ་
ལྟར་སྒོམ་པའི་ལམ་དུ་ས་བཅུ་བགྲོད་ཚུལ་ལ་ཡང་། ཕ་རོལ་ཏུ་ཕྱིན་པ་བཅུའི་མི་མཐུན་ཕྱོགས་སེར་སྣ་དང་། འཆལ་བའི་ཚུལ་ཁྲིམས་དང་། ཁོང་ཁྲོ་དང་། ལེ་ལོ་དང་། རྣམ་གཡེང་དང་།
རྨོངས་པ་དང་། ཐབས་ལ་མི་མཁས་པ་དང་། སྟོབས་ལ་སྒྲིབ་པ་དང་། སྨོན་པའི་དོན་མི་འགྲུབ་པ་དང་། ཤེས་བྱའི་སྒྲིབ་པ་སྟེ་བཅུ་སྤངས་པ་གང་ཞིག་ས་བཅུ་ངོ་བོ་ཉིད་ཡིན་ནོ། །ཉེར་
གཅིག་པ་དེ་དག་ཐོབ་པར་སྨོན་པ་ནི། དེ་ཡང་དྲི་མེད་འོད་བྱེད་འོད་འཕྲོ་དང་། །སྦྱངས་དཀའ་མངོན་གྱུར་རིང་སོང་མི་གཡོ་བ། །ལེགས་པའི་བློ་གྲོས་ཆོས་ཀྱི་སྤྲིན་ཐོབ་ནས། །མཐར་ཕྱིན་

༄༅། །ཀུན་ཏུ་འོད་ལ་གནས་པར་ཤོག །དེ་ལས་དང་བོས་མངོན་རྟོགས་མཐོང་ལམ་དུ་སྦྱར་ནས། འདིར་སྒོམ་ལམ་ཆེ་འབྲིང་ཆུང་གསུམ་གྱི་ངོ་སྐལ་ལ་ས་གཉིས་པ་དྲི་མ་མེད་པ་དང་། གསུམ་
པ་འོད་བྱེད། བཞི་པ་འོད་འཕྲོ། ལྔ་པ་སྦྱང་དཀའ་བ། དྲུག་པ་མངོན་གྱུར་དང་། བདུན་པ་རིང་དུ་སོང་བ་དང་། བརྒྱད་པ་མི་གཡོ་བ་དང་། དགུ་པ་ལེགས་པའི་བློ་གྲོས་དང་། བཅུ་
པ་ཆོས་ཀྱི་སྤྲིན་དང་། མཐར་ཕྱིན་ཀུན་ཏུ་འོད་དེ་ངེས་ཚིག་ནི་བདེན་གཉིས་ཤིང་རྟར་བཤད་ཟིན་ཏོ། །ཉེར་གཉིས་པ་འབྲས་བུ་ལ་སྨོན་པ་ནི། དེ་ལྟར་ལམ་ལྔ་ས་བཅུ་ཡོངས་རྫོགས་ནས། །
སྐུ་གསུམ་ཡེ་ཤེས་ལྔ་དང་ཡོན་ཏན་ཚོགས། །ཕྲིན་ལས་མཐའ་དག་འབད་མེད་ལྷུན་གྲུབ་སྟེ། །རབ་འབྱམས་ཞིང་གི་འགྲོ་བ་འདྲེན་པར་ཤོག །རང་དོན་དུ་ལམ་ལྔ་ས་བཅུའི་སྤངས་རྟོགས་ཡོངས་
སུ་རྫོགས་ནས། དོན་དམ་པའི་སངས་རྒྱས་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་དང་ལོངས་སྤྱོད་རྫོགས་པའི་སྐུ་སྣང་ལ་རང་བཞིན་མེད་པ། སྤྲུལ་པའི་སྐུ་རྣམ་པ་སྣ་ཚོགས་སུ་སྟོན་

པ་རྟེན་སྐུ་གསུམ། བརྟེན་པ་ཡེ་ཤེས་ལྔ། མཁྱེན་ཆ་ཡོན་ཏན་དང་། ཐུགས་རྗེའི་ཕྲིན་ལས་མཐའ་དག་འབད་པ་མེད་པར་གྲུབ་ནས། རབ་ཏུའང་འབྱམས་ཀླས་པའི་ཞིང་གི་འགྲོ་བ་མཐའ་།
དག་འདྲེན་པར་ཤོག་ཅིག་ཅེས་པའོ། །དེ་བཞིན་དུ། དུས་གསུམ་རྒྱལ་བའི་ཞིང་གི་བཀོད་པ་དང་། །འཁོར་དང་སྐུ་ཚེའི་ཚད་དང་ཞིང་ཁམས་དང་། །ཕན་བདེ་བསྟན་པའི་སྒྱུ་འཕྲུལ་ཅི་འདྲ་བ། །
དེ་འདྲ་ཁོ་ནར་བདག་ཀྱང་འགྱུར་བར་ཤོག །ཅེས་པ་རིགས་ལྔ་གངས་ཆེན་མཚོའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལས་རྡུལ་གཅིག་གི་སྟེང་ན་རྡུལ་སྙེད་དུ་ཤར་བའི་དུས་གསུམ་
གཤེགས་ཤིང་བཞུགས་པའི་རྒྱལ་བ་རྣམས་ཀྱི་རང་རང་གི་ཞིང་གི་བཀོད་པ་དང་འཁོར་དང་སྐུ་ཚེ་དང་མཛད་པ་དང་ཞིང་ཁམས་སོགས་སེམས་ཅན་གྱི་ཁམས་ཐམས་ཅད་ལ་གནས་སྐབས་ཀྱི་ཕན་
པ་དང་། མཐར་ཐུག་གི་བདེ་བ་བསྒྲུབ་པའི་ཕྱིར་དུ་བསྟན་པའི་སྒྱུ་འཕྲུལ་ཅི་འདྲ་བ་དེ་འདྲར་སྨོན་པའོ། །ཉེར་གསུམ་པ་དམིགས་བསལ་ལ་ཆོས་སྐུ་ཐོབ་པར་སྨོན་པ་ནི། རང་བཞིན་རྣམ་

༄༅། །དག་དོན་དམ་ཆོས་ཀྱི་དབྱིངས། །སྒྲིབ་གཉིས་དྲི་མའི་ཚོགས་ལས་རྣམ་གྲོལ་བ། །དག་པ་གཉིས་ལྡན་མངོན་དུ་འགྱུར་བ་དང་། །རང་དོན་མཐར་ཕྱིན་ཆོས་སྐུ་ཐོབ་པར་ཤོག ། །
དེ་ལ་ཡེ་ནས་རང་བཞིན་གྱི་རྣམ་པར་དག་པ་དོན་དམ་པའི་ཆོས་ཀྱི་སྐུ་དང་། གློ་བུར་ཉོན་ཤེས་ཀྱི་སྒྲིབ་པ་གཉིས་ལས་གྲོལ་བ་ནི་རྟོགས་པ་ཡེ་ཤེས་ཀྱི་ཆོས་སྐུ་སྟེ་དག་པ་གཉིས་ལྡན་མངོན་དུ་
གྱུར་པས་རང་དོན་མཐར་ཕྱིན་པའི་ཆོས་སྐུ་ཐོབ་པའོ། །ཉེར་བཞི་པ་ལོངས་སྤྱོད་རྫོགས་སྐུ་ལ་སྨོན་པ་ནི། འོག་མིན་ཆེན་པོར་མཚན་དཔེ་འབར་པའི་སྐུ། །དག་པའི་གདུལ་བྱ་ས་བཅུའི་
སེམས་དཔའ་ལ། །རྒྱུན་མི་འཆད་པ་ཐེག་མཆོག་ཟབ་མོའི་ཆོས། །སྟོན་མཛད་ལོངས་སྤྱོད་རྫོགས་སྐུ་མངོན་གྱུར་ཤོག །དེ་ལ་གནས་ངེས་པ་ཁམས་གསུམ་ལས་འདས་པའི་འོག་མིན་སྟུག་
པོ་བཀོད་པར། སྟོན་པ་ངེས་པ་རིགས་ལྔའི་སངས་རྒྱས། འཁོར་ངེས་པ་ས་བཅུའི་སེམས་དཔའ། ཆོས་ངེས་པ་ཐེག་པ་ཆེན་པོ། དུས་ངེས་པ་རྟག་པ་རྒྱུན་གྱི་འཁོར་ལོར་ཉེ་བར་ལོངས་

སྤྱོད་རྫོགས་པར་སྐུ་ཐོབ་པའོ། །ཉེར་ལྔ་པ་སྤྲུལ་པའི་སྐུ་འགྱེད་པ་སྨོན་པ་ནི། གང་གི་སྲིད་པ་ཇི་སྲིད་གནས་ཀྱི་བར། །གང་ལ་གང་འོས་འགྲོ་ལ་ཐེག་པའི་ཚུལ། །གང་འོས་སྟོན་པ་སྣ་
ཚོགས་སྤྲུལ་པའི་སྐུ། །གང་དེ་ཐོབ་ནས་གཞན་དོན་ལྷུན་གྲུབ་ཤོག །ཆོས་སྐུ་གདངས་ལོངས་སྐུའི་རྣམ་པར་རོལ་པ་ལས་སྤྲུལ་པའི་སྐུ་འགྱེད་པ་ན་གང་གི་སྲིད་པ་ཇི་སྲིད་ཅེས་མཚམས་སྦྱར་ལ། དེ་
ཡང་གང་ལ་གང་འོས་ཀྱི་འགྲོ་བ་དེ་དག་འདུལ་བྱེད་ཀྱི་ཚུལ་ཡང་རྣམ་པ་སྣ་ཚོགས་སུ་སྟོན་བྱེད་ཀྱི་སྤྲུལ་པའི་སྐུ་གང་དེ་བདག་གིས་ཐོབ་པར་ཤོག་ཅིག་ཅེས་པའོ། །ཉེར་དྲུག་པ་ཡེ་ཤེས་ལྔ་ཐོབ་པར་
སྨོན་པ་ནི། དེ་ལྟར་བཤད་མ་ཐག་པའི་རྟེན་སྐུ་གསུམ་པོ་དེའི་བརྟེན་པ་ཡེ་ཤེས་ལྔ་ཡིན་པས་ན། ཆོས་ཀྱི་དབྱིངས་དང་མེ་ལོང་ལྟ་བུ་དང་། །མཉམ་པ་ཉིད་དང་སོ་སོར་ཀུན་ཏུ་རྟོག །འབད་རྩོལ་
མེད་པར་བྱ་བ་ཀུན་འགྲུབ་ནས། །ཡེ་ཤེས་ལྔ་ལ་དབང་འབྱོར་ཐོབ་པར་ཤོག །དེ་ལ་ཀུན་གཞི་དབྱིངས་སུ་ནུབ་པས་ཆོས་དབྱིངས་ཡེ་ཤེས་ཀུན་གཞིའི་རྣམས་ཤེས་དབྱིངས་སུ་ནུབ་པས་མེ་ལོང་།

༄༅། །ལྟ་བུའི་ཡེ་ཤེས། ཡིད་ཤེས་དབྱིངས་སུ་ནུབ་པས་མཉམ་ཉིད་ཡེ་ཤེས། ཉོན་ཡིད་དབྱིངས་སུ་ནུབ་པས་སོ་སོར་རྟོག་པའི་ཡེ་ཤེས། སྒོ་ལྔའི་རྣམ་ཤེས་དབྱིངས་སུ་ནུབ་པས་བྱ་
བ་གྲུབ་པའི་ཡེ་ཤེས་ཏེ་ལྔ་ལ་དབང་འབྱོར་ཐོབ་པར་སྨོན་པའོ། །ཉེར་བདུན་པ་སྟོབས་བཅུ་ཐོབ་པར་སྨོན་པ། གནས་དང་གནས་མིན་རྣམ་སྨིན་དབང་པོ་དང༌། །ཁམས་དང་མོས་པ་སྣ་ཚོགས་
ཀུན་འགྲོའི་ལམ། །བསམ་གཏན་སྔོན་གནས་རྗེས་དྲན་ལྷ་ཡི་མིག །ཟག་ཟད་མཁྱེན་པའི་སྟོབས་བཅུ་དང་ལྡན་ཤོག །དེ་ལ་གནས་དང་གནས་མ་ཡིན་པ་མཁྱེན་པའི་སྟོབས། ལས་ཀྱི་རྣམ་པར་
སྨིན་པ་མཁྱེན་པའི་སྟོབས། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས། འཇིག་རྟེན་གྱི་ཁམས་དུ་མ་མཁྱེན་པའི་སྟོབས། མོས་པ་སྣ་ཚོགས་མཁྱེན་པའི་སྟོབས། ཀུན་ཏུ་འགྲོ་
བའི་ལམ་མཁྱེན་པའི་སྟོབས། ཀུན་ནས་ཉོན་མོངས་པ་དང་རྣམ་བྱང་མཁྱེན་པའི་སྟོབས། སྔོན་གནས་རྗེས་དྲན་མཁྱེན་པའི་སྟོབས། འཆི་འཕོ་དང་སྐྱེ་བ་མཁྱེན་པའི་སྟོབས། ཟག་པ་ཟད་པ་

མཁྱེན་པའི་སྟོབས་དང་བཅུའོ། །ཉེར་བརྒྱད་པ་མི་འཇིགས་པ་བཞི་ཐོབ་པར་སྨོན་པ། རང་དོན་ཆོས་སྐུ་རྫོགས་པ་བྱང་ཆུབ་ནས། །ཟག་པ་བག་ཆགས་བཅས་པ་ཀུན་སྤངས་ཏེ། །གཞན་
གྱི་དོན་དུ་ལམ་དང་འགོག་བདེན་ལ། །མི་འཇིགས་ཡོན་ཏན་བཞི་དང་ལྡན་པར་ཤོག །རང་དོན་ཆོས་ཀྱི་སྐུ་སྤྲོས་པ་དང་བྲལ་བའི་དབྱིངས་ལ་བྱང་ཆུབ་ནས། འཁོར་གསུམ་ལ་བདེན་ཞེན་གྱི་ཟག་
པ་དང་། ལམ་སྔ་མས་བཞག་པའི་བག་ཆགས་ཤིན་ཏུ་ཕྲ་བའང་སྤངས་ནས། གཞན་དོན་ལ་འཇུག་པའི་ཚེ་འདི་ནི་ལམ་མོ། །འདི་ནི་ལམ་གྱི་གེགས་སོ་ཞེས་བྱ་བ་དང་། འགོག་བདེན་གྱི་
ཆ་ནས་ང་ནི་སངས་རྒྱས་སོ། །ང་ནི་ཟག་པ་ཟད་པའོ། །ཞེས་ཞལ་གྱིས་བཞེས་པ་ལ་ཆོས་མཐུན་གྱི་རྒོལ་བ་མི་འཇུག་པས་མི་འཇིགས་པ་བཞིའོ། །ཉེར་དགུ་པ་སངས་རྒྱས་ཀྱི་ཆོས་མ་འདྲེས་
པ་བཅོ་བརྒྱད་ལ་སྨོན་པ། འཁྲུལ་དང་ཅ་ཅོ་མི་མངའ་སྤྱོད་པ་དང་། །འདུན་སོགས་ཉམས་པ་མེད་པར་རྟོག་པ་དང་། །ཡེ་ཤེས་ཕྲིན་ལས་འགྲན་ཟླ་མེད་པ་ཡི། །མ་འདྲེས་སངས་རྒྱས་ཆོས་

༄༅། །རྣམས་ཐོབ་པར་ཤོག །དེ་ལ་སེམས་ཅན་གྱི་ཁམས་དང་མ་འདྲེས་པའི་ཆོས་བཅོ་བརྒྱད་ནི། སྤྱོད་ལམ་མ་འདྲེས་བ་དྲུག རྟོག་པ་མ་འདྲེས་པ་དྲུག ཕྲིན་ལས་མ་འདྲེས་པ་གསུམ། ཡེ་
ཤེས་མ་འདྲེས་པ་གསུམ་ལས། དང་པོ་ནི། སྤྲེའུ་ལྟར་ག་ཞ་མི་འཛད་པས་སྐུ་མ་འཁྲུལ་བ། ཅ་ཅོ་མི་མཛད་པས་གསུང་འཁྲུལ་བ། དྲན་པ་མ་ཉམས་པས་ཐུགས་མ་འཁྲུལ་པ། དེ་བཞིན་མཉམ་
པར་མ་གཞག་པ་མ་ཡིན་པ་དང་། འཁོར་འདས་སུ་འཛིན་པ་མེད་པ་གདུལ་བྱ་ཡལ་བར་འདོར་བའི་བཏང་སྙོམས་མེད་པ་དང་དྲུག་གོ །རྟོག་པ་དྲུག་ནི། ཆོས་སྟོན་པའི་འདུན་པ། གཞན་དོན་
བསྒྲུབ་པའི་བརྩོན་འགྲུས། བསམ་མི་དགོས་པའི་དྲན་པ། ཆོས་ཉིད་ཀྱི་ཏིང་ངེ་འཛིན། ཡེ་ཤེས་དཔག་ཏུ་མེད་པ། སྤང་བྱ་ལས་རྣམ་པར་གྲོལ་བས་ཉམས་པ་མི་མངའ་བ་དང་དྲུག་གོ །ཡེ་ཤེས་
མ་འདྲེས་པ་གསུམ་ནི། དུས་གསུམ་གྱི་ཆོས་ཆགས་ཐོགས་མེད་པར་གཟིགས་པའོ། །ཕྲིན་ལས་མ་འདྲེས་པ་གསུམ་ནི། སྐུའི་ཆ་བྱད་དང་སྤྱོད་ལམ་གྱི་སེམས་ཅན་འདུལ་བ་དང་། གསུང་

རྣམ་པ་ཐམས་ཅད་པས་ཆོས་སྟོན་པ། ཐུགས་རྗེའི་ཡེ་ཤེས་སེམས་ཅན་གྱི་རྗེས་སུ་འགྲོ་བ་སྟེ་བཅོ་བརྒྱད་དོ། །སུམ་ཅུ་པ་མཚན་དཔེ་ཐོབ་པར་སྨོན་པ། ལྟ་བས་མི་ངོམས་མཚུངས་པ་།
མེད་པའི་སྐུ། །སུམ་ཅུ་རྩ་གཉིས་མཚན་གྱིས་རབ་བརྒྱན་ཏེ། །དཔེ་བྱད་བཟང་པོ་བརྒྱད་ཅུས་རབ་མཛེས་པས། །སྣ་ཚོགས་གདུལ་བྱའི་རེ་འདོད་སྐོང་བར་ཤོག །དེ་ལ་འཁོར་ལོས་སྒྱུར་
རྒྱལ་དང་ཐུན་མོང་པའི་མཚན་སོ་གཉིས། སངས་རྒྱས་ཉིད་ཀྱི་ཁྱད་ཆོས་དཔེ་བྱད་བརྒྱད་ཅུ་ནི་ཤེས་སླའོ། །སོ་གཅིག་པ་ཟག་མེད་ཀྱི་ཕུང་པོ་ལྔ་ཐོབ་པར་སྨོན་པ། ཚུལ་ཁྲིམས་ཕུང་པོ་དེ་
བཞིན་ཏིང་ངེ་འཛིན། །ཤེས་རབ་དང་ནི་རྣམ་པར་གྲོལ་བ་དང། །རྣམ་པར་གྲོལ་བའི་ཡེ་ཤེས་གཟིགས་པ་ཡིས། །ཟག་མེད་ཕུང་པོ་ལྔ་ནི་ཡོངས་རྫོགས་ཤོག །དེ་ལ་ཚུལ་ཁྲིམས་ཀྱི་ཕུང་པོ།
དེ་བཞིན་དུ་ཏིང་ངེ་འཛིན་གྱི། ཤེས་རབ་ཀྱི། རྣམ་པར་གྲོལ་བའི། རྣམ་གྲོལ་གྱི་ཡེ་ཤེས་གཟིགས་པ་སྟེ་རྣམ་བྱང་བསྐྱེད་པའི་ཕུང་པོ་ལྔའོ། །སོ་གཉིས་པ་སྤྱན་ལྔ་སོགས་ལ་སྨོན་པ། སྤྱན་

༄༅། །དང་མངོན་ཤེས་སོ་སོ་རང་རིག་དང་། །གཟུངས་དང་ཟད་པར་ཟིལ་གནོན་ཐུགས་རྗེ་ཅན། །ཉོན་མོངས་མེད་དང་སྨོན་མཁྱེན་དབང་བཅུ་སོགས། །ཡོན་ཏན་མཐའ་དག་མངོན་
དུ་འགྱུར་བར་ཤོག །དེ་ལ་སྤྱན་ལྔ་ནི། སངས་རྒྱས་ཀྱི་སའི་རྣམ་པ་ཐམས་ཅད་གཟིགས་པའི་སྤྱན་དང་། ཆོས་ཀྱི་སྤྱན་གྱིས་འཕགས་པའི་གང་ཟག་དབང་པོ་རྣོ་རྟུལ་ཐམས་ཅད་མངོན་སུམ་དུ་།
རྟོགས་པ་དང་། ཤེས་རབ་ཀྱི་སྤྱན་གྱིས་ཆོས་ཐམས་ཅད་ཀྱི་རང་གི་ངོ་བོ་ཉིད་གཟིགས་པ་དང་། ལྷའི་སྤྱན་གྱིས་འགྲོ་བའི་འཆི་འཕོ་དང་སྐྱེ་བ་ཇི་ལྟ་བ་བཞིན་དུ་ཤེས་པ། ཤའི་སྤྱན་གྱིས་
འཇིག་རྟེན་དུས་གཅིག་ཏུ་གཟིགས་པ་དང། རྫུ་འཕྲུལ་གྱི་མངོན་ཤེས་ཀྱིས་ས་གཡོ་བ་དང་གཅིག་ཏུ་བསྒྱུར་ཞིང་དུ་མར་སྤྲུལ་པ་ལ་སོགས་སོ། །ལྷའི་རྣ་བའི་མངོན་ཤེས་ཀྱིས་འཇིག་རྟེན་གྱི་ཁམས་
ཐམས་ཅད་ཀྱི་སྒྲ་ཆེ་ཆུང་མཐའ་དག་ཇི་ལྟ་བ་བཞིན་དུ་རྟོགས་པའོ། །གཞན་སེམས་ཤེས་པའི་མངོན་ཤེས་ཀྱིས་གཞན་རྒྱུད་ཉོན་མོངས་པ་དང་བྲལ་མ་བྲལ་སོགས་མངོན་སུམ་དུ་གཏན་ལ་འབེབས་པ་

དང༑ སྔོན་གནས་རྗེས་དྲན་གྱི་མངོན་ཤེས་ཀྱིས་གཞན་གྱི་ཚེ་རབས་སྔ་མ་བརྒྱ་སྟོང་ལ་སོགས་པའི་བར་ཤེས་པ་དང་། ལྷའི་མིག་གི་མངོན་ཤེས་ཀྱིས་བསྐལ་པ་དང་མ་བསྐལ་པའི་གཟུགས་
ཕྲ་རགས་ཐམས་ཅད་མངོན་སུམ་དུ་རྟོགས་པའོ། །ཟག་པ་ཟད་པའི་མངོན་ཤེས་ཀྱིས་སྒྲིབ་གཉིས་སྤོང་བའི་ཐབས་དང་སྤངས་པའི་བྲལ་བ་མངོན་དུ་ཤེས་པའོ། །སོ་སོའི་རིག་པ་ནི་ཟག་པ་
མེད་པའི་ཤེས་རབ་ཐམས་ཅད་དོ། །གཟུངས་ནི་དྲན་པ་མ་ཉམས་པ་སོགས་སོ། །ཟད་པ་ནི་འབྱུང་བ་ལྔའི་སྐྱེ་མཆེད་བསྒྲུབ་ནུས་པ་ལྟ་བུའོ། །དེ་བཞིན་དུ་འཁོར་འདས་ཐམས་ཅད་ཟིལ་གྱིས་
གནོན་པ་དང་། ཐུགས་རྗེ་ཆེན་པོ་བསམ་གྱིས་མི་ཁྱབ་པ་དང་། ཉོན་མོངས་པའི་ཆ་ཙམ་མི་མངའ་བ་དང་། སྨོན་གནས་མཁྱེན་པ་ལ་ཆགས་པ་མེད་པ། ཐོགས་པ་མེད་པ། ལྷུན་གྱིས་
གྲུབ་པ། དྲི་མ་ཀུན་ལས་འདས་པ་སྟེ་བཞིའོ། །དབང་བཅུ་ནི། ཚེ་ལ་དབང་བ། ཡོ་བྱད་ལ་དབང་བ། སེམས་ལ་དབང་བ། ལས་ལ་དབང་བ། སྐྱེ་བ་ལ་དབང་བ། མོས་པ་ལ་དབང་བ།

༄༅། །སྨོན་ལམ་ལ་དབང་བ། རྫུ་འཕྲུལ་ལ་དབང་བ། ཆོས་ལ་དབང་བ། ཡེ་ཤེས་ལ་དབང་བ་སྟེ། དེ་དག་སོ་སོའི་རྣམ་དབྱེ་ཞིབ་པ་བདེན་གཉིས་ཤིང་རྟར་བཤད་ཟིན་ཏོ། །གསུམ་པ་
རྗེས་ཀྱི་རིམ་པ་གཞན་དོན་དུ་སྨོན་པ་ལ་སྤྱི་དང་བྱེ་བྲག་གཉིས་ལས་དང་པོ་ནི། དེ་ལྟར་རྒྱལ་བའི་སྐུ་གསུམ་ཡེ་ཤེས་ལྔ། །ཡོན་ཏན་ཕྲིན་ལས་སོགས་ལ་དབང་འབྱོར་ནས། །རབ་འབྱམས་ཞིང་དུ་
དཔག་ཡས་མཛད་པ་ཡིས། །མཐའ་ཡས་འགྲོ་ལ་ཕན་བདེ་འགྲུབ་པར་ཤོག །ཅེས་སངས་རྒྱས་པའི་དགོས་པ་སེམས་ཅན་ལ་ཕན་པ་བསྒྲུབ་པ་ཐེག་པ་ཆེན་པོའི་ཁྱད་ཆོས་ཡིན་ཞིང་། དེ་ཡང་ཞིང་
དང༌། མཛད་པ་དང་། གཞན་དོན་བསྒྲུབ་པའི་ཡུལ་ལ་ཕྱོགས་དང་རིས་སུ་ཆད་པ་མེད་པས་རབ་འབྱམས་དང་། དཔག་ཡས་དང་། མཐའ་ཡས་སོགས་ཀྱི་
མཐའ་དང་ཚིག་མཇུག་མི་མངོན་པར་བྱས་པའོ། །གཉིས་པ་གཞན་དོན་བྱེད་ཚུལ་གྱི་ཁྱད་པར་ལ་སྨོན་པའི་བློ་ཀ་བདུན་གྱི་ཤིས་བརྗོད་དང་བཅས་པས་མདོ་སྡུད་པ་སྟེ། མཁྱེན་རབ་འཇམ་

དཔལ་དབྱངས་ལྟར་ཚད་མེད་ཅིང་། །ཐུགས་རྗེ་སྤྱན་རས་གཟིགས་དང་མཚུངས་པ་དང་། །མཐུ་སྟོབས་གསང་བའི་བདག་པོ་ཇི་བཞིན་དུ། །གྲངས་མེད་བསྐལ་པར་འགྲོ་དོན་བྱེད་པར་ཤོག ། །
གང་གིས་བདག་ནི་མཐོང་དང་ཐོས་པ་དང་། །རྗེས་སུ་དྲན་ནམ་རེག་གམ་གཏམ་དུ་བརྗོད། །བདག་ལས་ལེགས་བཤད་ཐོས་པ་དེ་དག་ཀྱང་། །རིང་བོར་མི་ཐོགས་རྒྱལ་བའི་དབང་པོར་ཤོག །
བདག་ནི་གྲང་བས་ཉེན་ལ་མེ་ཆེན་དང་། །ཚ་བས་གདུངས་ལ་བསིལ་བའི་འབབ་ཆུ་དང་། །བརྒལ་འདོད་རྣམས་ཀྱི་གྲུ་དང་ཟམ་པ་དང། །མུན་པར་ཚུད་ལ་སྣང་བ་དམ་པར་ཤོག །ཕོངས་པ་
རྣམས་ལ་འདོད་རྒུའི་འབྱུང་གནས་དང་། །ནད་ཀྱིས་ཟིན་ལ་ཕན་བྱེད་སྨན་གྱི་མཆོག །འཆི་བས་ཉེན་ལ་འཚོ་བའི་བདུད་རྩི་དང་། །ལམ་གྱིས་དུབ་པའི་བསྟི་གནས་བཟང་པོར་ཤོག །བདག་ནི་
གནས་མེད་རྣམས་ཀྱི་ཁང་བཟང་དང་། །བཀྲེན་པས་གདུངས་ལ་རོ་ལྡན་བཟའ་བ་དང་། །སྐོམ་པ་རྣམས་ལ་བཏུང་བའི་མཆོག་དང་ནི། །གང་ལ་གང་འོས་འདོད་རྒུ་འབྱུང་བར་ཤོག །མདོར་

༄༅ ། །ན་བདག་གི་སྒོ་གསུམ་སྤྱོད་པ་ཀུན། །བུམ་པ་བཟང་དང་ཡིད་བཞིན་ནོར་བུ་དང་། །འདོད་འཇོའི་བ་དང་དཔག་བསམ་ཤིང་ལྟ་བུར། །འགྲོ་བའི་དོན་དུ་འབད་མེད་ལྷུན་གྲུབ་
ཤོག ༑སྐྱབས་གསུམ་བཀའ་སྡོད་བདེན་པའི་བྱིན་རླབས་དང་། །ཆོས་ཉིད་རྣམ་དག་བསམ་མི་ཁྱབ་པའི་མཐུས། །བདག་གི་ལྷག་བསམ་དག་པས་གཞན་དོན་དུ། །སྨོན་པ་འདི་དག་ཡིད་བཞིན་
འགྲུབ་གྱུར་ཅིག །སྟོན་པ་མཉམ་མེད་རྫོགས་པའི་སངས་རྒྱས་དང་། །སྐྱོབ་པ་མཚུངས་མེད་བསྟན་པ་དམ་པའི་ཆོས། །འདྲེན་པ་མཚུངས་མེད་འཕགས་པའི་དགེ་འདུན་ཏེ། །དཀོན་མཆོག་
བླ་མེད་གསུམ་གྱི་བཀྲ་ཤིས་ཤོག །ཅེས་སོ། །དེ་ལྟ་བུའི་སྨོན་ལམ་ནི་བྱང་ཆུབ་སེམས་དཔའ་རྣམས་ཀྱི་རྗེས་ཐོབ་ཀྱི་ཚོགས་བླ་ན་མེད་པ་ཡིན་པས་ན་དུས་དང་རྣམ་པ་ཐམས་ཅད་དུ་གདབ་པར་བྱ་སྟེ།
ཕལ་པོ་ཆེ་ལས། སྤྱོད་པ་དག་དང་སྨོན་ལམ་གཅིག་ཏུ་སྤྱད། །ཅེས་པ་ལ་སོགས་རྒྱ་ཆེར་ཡོད་དོ། །དེས་ནི་སེམས་ཅན་གྱི་ཁམས་ཚད་མེད་པ་ལ་སྨོན་པས་བསོད་ནམས་ཀྱང་དེ་སྙེད་ཐོབ་པ་ཡིན་ནོ། །

༄༅། །བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་འགྲེལ་བསྡུས་མཁས་དབང་ཞལ་ལུང་བཞུགས་སོ། །

༄༅། །ན་མོ་གུ་ར་བེ། དྭིཛྙོ་མ་རྒ་པུལ་སྶུ་རོམ་ནཾ། སྐ་ནྐེ་བྷྱཿ ཀྲྀ་པ་ཎ་ཌ་ལཱ་དྷ་རཿ ཀརུཎམྤཏིབཪྵཤཱནྟཏི། ནཱགེ་ནྡྲ་ཉྩ་ཏུར་མྤི་ནཱཡནམ། བླ་མ་ལ་ཕྱག་འཚལ་ལོ། །མཁྱེན་གཉིས་ལྷ་ལམ་
ཡངས་པའི་ཁྱོན། །བརྩེ་བའི་ཆུ་འཛིན་འཁྲིགས་པ་ལས། །ཐུགས་རྗེའི་ཞི་བསིལ་གྲུ་ཆར་བདག །ཀླུ་དབང་རྣམ་འདྲེན་བཞི་པར་འདུད། །མཁས་དབང་ཡོངས་འཛིན་དུ་མ་ཡི། །རྣམ་དག་ཞལ་ལུང་
བདུད་རྩིའི་རྒྱུན། །བདག་བློའི་བཻཌཱུར་བུམ་བཟང་ཆེར། །གཏམས་ལས་གཟེགས་མ་འཐོར་འདི་གཟིགས། །དེའི་ཕྱིར་བློ་གསལ་ཚོགས་རྣམས་ཀྱིས། །བྱང་ཆུབ་སྤྱོད་པ་རྒྱ་མཚོ་ལ། །
བསླབས་ནས་རྒྱལ་བའི་སྲས་པོ་ཡི། །མིང་གི་ཅོད་པན་འཛིན་མཛོད་ཅིག །འགྲོ་བའི་སྡུག་བསྔལ་གྲངས་མེད་པ། །རང་ཉིད་གཅིག་པུས་བཟོད་པ་ཡི། །སྙིང་སྟོབས་གོ་ཆ་ཆེར་བགོས་ནས། །

༄༅། །རྒྱལ་སྲས་ཚོགས་ཀྱི་གཤེགས་ཤུལ་སྙོགས། །བྱང་ཆུབ་ལམ་གྱི་གསལ་བྱེད་ཆེ། །ཕན་བདེའི་ལྗོན་པའི་འགྲེལ་བསྡུས་འདི། །བློ་གསལ་བློ་གྲོས་རྒྱས་པའི་རྒྱན། །ཡིན་གྱི་
གནས་མིན་མ་དོར་ཀྱེ། །ཞེས་པས་མདུན་བསུས་ནས། བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་འདི་ཉིད་འཆད་པ་ལ། ཐོག་མར་དགེ་བ་ཀླད་ཀྱི་དོན་དང་། བར་དུ་དགེ་བ་གཞུང་གི་དོན་དང་།
ཐ་མར་དགེ་བ་མཇུག་གི་དོན་དང་གསུམ་ཡོད་དེ། ཐོག་མཐའ་བར་གསུམ་གྱི་དོན་འཆད་དགོས་པའི་ཕྱིར། དང་པོ་ཀླད་དོན་ནམ་མཚན་བསྟན་པ། འདོད་པའི་ལྷ་ལ་ཕྱག་འཚལ་བ། སྨོན་
ལམ་ལ་འཇུག་པའི་སྒོ་ཡན་ལག་བདུན་གྱིས་ཚོགས་བསགས་པ་དང་གསུམ་ལས། དང་པོ་ལ་མཚན་བརྗོད་པ་དང་། མཚན་དོན་བཤད་པ། དགོས་སོགས་ཆོས་བཞི་སྦྱར་བའོ། །དང་པོ་བྱང་

ཆུབ་སྤྱོད་པའི་སྨོན་ལམ་ཕན་བདེའི་ལྗོན་པ་ཞེས་བྱའོ། །གཉིས་པ་མཚན་དོན་ནི། བྱང་ཆུབ་ནི་སྒྲིབ་གཉིས་བྱང་བས་བྱང་། རྟོགས་བྱ་ས་ལམ་གྱི་ཆེ་བའི་ཡོན་ཏན་ཐམས་ཅད་ལྷུན་གྱིས་
གྲུབ་པར་རང་རྒྱུད་ལ་ཆུབ་པས་ན་ཆུབ། སྤྱོད་པ་ཐེག་ཆེན་བྱང་ཆུབ་སེམས་དཔའི་སྤྱོད་པ་ཡིན་ལ། དེ་ལ་གསུམ་འཇུག་པའི་སྤྱོད་པ་སྨོན་སེམས། སྒྲུབ་པའི་སྤྱོད་པ་འཇུག་པ་ཕར་ཕྱིན་བཅུ།
གྲུབ་པའི་སྤྱོད་པ་འཇུག་པ་ཆོས་སྐུ་ཕྲིན་ལས་དང་བཅས་པའོ། །སྨོན་ལམ་ནི་བྱང་ཆུབ་མཆོག་གི་གོ་འཕང་རང་ཉིད་ཀྱིས་ཐོབ་པར་ཡིད་ཀྱིས་སྨོན་པས་སྨོན། དེ་ཐོབ་པའི་ཐབས་རྗོད་བྱེད་ཚིག་
གི་ལམ་དུ་དྲངས་པས་ལམ། ཕན་བདེ་ནི་དེ་ལྟར་སྨོན་ལམ་བཏབ་པའི་གནས་སྐབས་ཕན་པ་ལྷ་མིའི་གོ་འཕང་མཐར་ཐུག་གི་བདེ་བ་ངེས་ལེགས་རྣམ་མཁྱེན་གྱི་གོ་འཕང་ཐོབ་པའོ། །ལྗོན་པ་ཞེས་
བྱ་བ་ནི་ལྷའི་དཔག་བསམ་གྱི་ལྗོན་པ་ལས་འདོད་དགུ་འབད་མེད་དུ་འབྱུང་བ་དང་ཆོས་མཚུངས་པར། སྨོན་ལམ་འདིས་ཉོན་མོངས་པའི་ཚ་གདུང་སྐྱོབ་ཅིང་། ཞི་བསིལ་ཀྱི་ཐར་པའི་འབྲས་

༄༅། །བཟང་གི་འདོད་པ་ཡིད་བཞིན་འབྱུང་བའོ། །གསུམ་པ་ནི། འདིས་དོན་ཅི་བསྟན་ཞེ་ན། མཚན་དོན་ཆོས་ཅན། ཁྱོད་བསྟན་པ་དགོས་པ་ཡོད་དེ། དགོས་སོགས་ཆོས་བཞི་
བསྟན་པའི་ཕྱིར། དགོས་སོགས་ཆོས་བཞི་མཚན་དོན་ཡིན་ཏེ། བྱང་ཆུབ་སེམས་དཔའི་སྤྱོད་པ་ནི་བརྗོད་བྱ། དེ་བསྟན་པའི་སྨོན་ལམ་གྱི་ཚིག་ནི་བརྗོད་བྱེད། དོན་མ་ནོར་པ་ཁོང་དུ་ཆུད་པ་།
དགོས་པ་མཐར་ཐུག་གི་ཕན་བདེ་ལྷའི་ལྗོན་པ་དགོས་འདོད་འབྱུང་བ་ཉིང་དགོས་ཏེ། དེ་དག་ཀྱང་བརྗོད་བྱ་རྗོད་བྱེད་དང་འབྲེལ། ཤེས་བྱ་ཤེས་བྱེད་དང་འབྲེལ། ཐབས་ལས་ཐབས་བྱུང་དུ་འབྲེལ། 
དེ་ལས་དེ་བྱུང་དུ་འབྲེལ། ངོ་བོ་བདག་གཅིག་ཏུ་འབྲེལ་བའི་ཕྱིར། དེ་ལྟར་མིང་ལ་དོན་ལས་མིང་བཏགས་པ་ཡོད་དེ། དབུ་མ་བདེན་གཉིས་ཞེས་བཏགས་པ་ལྟ་བུ་ཡིན། དཔེ་ལས་མིང་
བཏགས་པ་ཡོད་དེ། སྐྱེས་རབས་དཔག་བསམ་འཁྲི་ཤིང་ཞེས་པ་ལྟ་བུ་ཡིན་པའི་ཕྱིར། གཞུང་ཚད་ལས་མིང་བཏགས་པ་ཡོད་དེ། འདུལ་བ་སུམ་བརྒྱ་པ་ཞེས་པ་ལྟ་བུ་ཡིན་པའི་ཕྱིར། བསྟན་

བཅོས་རྩོམ་པ་པོའི་མིང་ལས་བཏགས་པ་ཡོད་དེ། འགྲེལ་བྱེད་བུདྡྷ་པཱལི་ཞེས་པ་ལྟ་བུ་ཡིན་པའི་ཕྱིར། འདི་དེ་ལས་གང་ཡིན་ཞེ་ན། དཔེ་དོན་གཉིས་ལས་བཏགས་པ་ཡིན་ཏེ། དོན་བྱང་ཆུབ་སྤྱོད་
པའི་སྨོན་ལམ་ཞེས་པ་གང་ཞིག་དཔེ་ཕན་བདེའི་ལྗོན་པ་ཞེས་པའི་ཕྱིར། དོན་གཙོ་བོར་བསྟན་པ་ནི། དཔལ་མར་མེ་མཛད་ཡེ་ཤེས་ཞབས་ཀྱི་ཞལ་སྔ་ནས། བསྟན་བཅོས་ཀྱི་མིང་མཐའ་དག་
དོན་ལ་འདོགས་པར་བཞེད་དེ། འདིར་ཡང་གཙོ་བོ་འདིའི་རྗེས་སུ་འབྲང་ངོ། །རྨོངས་པ་བསལ་བའི་ཆེད་དུ་མིང་བཏགས་པ་ཡིན་ཏེ། ལུང་ལས། མིང་དུ་བཏགས་པར་མ་མཛད་ན། །
འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྨོངས་པ་བསལ་བའི་ཕྱིར། །མགོན་པོས་མིང་དུ་བཏགས་པ་མཛད། །ཅེས་གསུངས་པའི་ཕྱིར། མཚན་ཀླད་དུ་སྨོས་པ་ཆོས་ཅན། དགོས་
པ་ཡོད་དེ། བུམ་པ་ཞེས་པའི་མིང་ལས་ལྟོ་ལྡིར་ཞབས་ཞུམ་ཆུ་སྐྱོར་གྱི་དོན་བྱེད་ནུས་པའི་དངོས་པོ་གོ་བ་ལྟར་མཚན་མཐོང་བ་དང་ཐོས་པ་ལ་བརྟེན་ནས། དབང་རབ་ཀྱིས་གཞུང་དོན་གོ །

༄༅། །འབྲིང་གིས་དོན་གྱི་རྣམ་གྲངས་ཁོང་དུ་ཆུད། ཐ་མས་ཀྱང་སྨན་གྱི་ཁ་བྱང་ལྟར་གླེགས་བམ་བཙལ་བདེ་བའི་ཆེད་ཡིན་པའི་ཕྱིར། གཉིས་པ་འདོད་པའི་ལྷ་ལ་ཕྱག་འཚལ་བ་ནི། བྱང་
ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་ཕྱག་འཚལ་ལོ། །ཞེས་སྨྲོས་ཏེ། དེ་ཡང་བོ་དྷི་ས་ཏྭ་ཞེས་པ་བྱང་ཆུབ་སེམས་དཔའ་དང་། མ་ཧཱ་ས་ཏཱ་ཞེས་པ་སེམས་དཔའ་ཆེན་པོ་
ཞེས་པར་འགྱུར་ལ། བོ་དྷིའི་སྒྲ་ལས་ཉེས་པ་མ་ལུས་པ་རང་བཞིན་གྱིས་བྱང་བ་དང་། དབྱིངས་ཀྱི་ཡོན་ཏན་མཐའ་དག་ངང་གིས་ཆུབ་པའི་རྒྱུ་མཚན་གྱིས་ཆོས་ཐམས་ཅད་ཆོས་ཉིད་རང་
བཞིན་རྣམ་པར་དག་པ་ནི་བྱང་ཆུབ་དང་། ས་ཏཱའི་སྒྲས་སེམས་དཔའ་ནི་དོན་དྲུག་ལ་འཇུག་པ་ལས། སྔགས་ལྟར་ན་བརྟན་བསྡུས་རྟོགས་པ་གསུམ་སྟེ། བརྟན་པའི་བྱང་ཆུབ་སེམས་དཔའ་ནི། དེ་
བ༔ བཞིན་ཉིད་མི་འགྱུར་བའི་གཞི་ལ་ཉེ་བར་སྦྱར། བསྡུས་པའི་བྱང་ཆུབ་སེམས་དཔའ་ནི། ཚོགས་རྣམས་སྡུད་པའི་སྒོ་ནས་ལམ་ལ་ཉེ་བར་སྦྱར། རྟོགས་པའི་བྱང་ཆུབ་སེམས་དཔའ་ནི། ཡེ་

ཤེས་མངོན་དུ་བྱས་པའི་ཁྱད་པར་ལས་གྲུབ་པའི་སར་ཉེ་བར་སྦྱར་རོ། །མདོ་ལྟར་ན་སེམས་ཅན་སེམས་དཔའ་སྙིང་སྟོབས་གསུམ་སྟེ། སེམས་ཅན་ལ་སོགས་པའང་། བག་ཆགས་གསོག་པའི་
གཞི་བྱེད་པའི་ཆ་ནས་དང་། ལམ་སྒྲུབ་པ་ལ་སེམས་དཔའ་བའི་ཆ་ནས་དང་། གཞན་དོན་སྒྲུབ་པའི་སྙིང་རྗེའི་སྟོབས་དང་ལྡན་པས་འགྲོ་བ་འབྲས་བུ་བྱང་ཆུབ་ཆེན་པོའི་གོ་འཕང་ལ་འགོད་པའི་
མཐུ་དང་ལྡན་པའོ། །འདི་ནི་རེ་ཞིག་གཉིས་སུ་མེད་པའི་ཡེ་ཤེས་སྒྲ་དེ་འཇུག་པའི་རྒྱུ་མཚན་གྱིས། སེམས་དཔའ་ཡི་སྒྲ་ཉེ་བར་སྦྱར་བའོ། །བྱང་ཆུབ་སེམས་དཔའ་ཞེས་སྨྲས་པས་ཆོག་མོད་ཀྱིས། 
སེམས་དཔའ་ཆེན་པོ་ཞེས་སྨྲས་པ་འདི་ལ་དགོས་པ་གཞན་མེད་སྙམ་ན། འབྲོམ་བྱང་ཆུབ་ཀྱིས་སེམས་ཀུན་རྫོབ་པའི་རྣམ་པར་བསྐྱེད་པ་ནས་བརྩམས་ཏེ་བྱང་ཆུབ་སེམས་དཔའ་ཞེས་པའི་མིང་
ཐོབ་ཀྱང་། གང་གི་ཚེ་དོན་དམ་པའི་བྱང་ཆུབ་ཀྱི་སེམས་མངོན་དུ་མ་བྱས་པ་དེ་སྲིད་དུ་སེམས་དཔའ་ཆེན་པོ་ཞེས་པའི་མིང་མི་ཐོབ་བོ་ཞེས་ཟེར། གཞན་དག་ན་རེ། ས་བདུན་པ་མན་ཆད་ཀྱི་

༄༅། །ཐེག་ཆེན་འཕགས་པ་ནི་བྱང་ཆུབ་སེམས་དཔའ་ཡིན་ལ། དག་པ་ས་གསུམ་ལ་གནས་པའི་བྱང་སེམས་ནི་སེམས་དཔའ་ཆེན་པོ་ཡིན་ནོ་ཞེས་ཀྱང་ཟེར། འདིར་ནི་སྔ་མའི་རྗེས་སུ་
འབྲང་བ་ཡིན་ལ། ཀུན་ཏུ་ནི་སྤྱོད་ཡུལ་ཀུན་ཏུ་དགེ་བས་སོ། །བཟང་པོ་ནི་བྱང་ཆུབ་སེམས་དཔའི་སྤྱོད་པ་བསམ་གྱིས་མི་ཁྱབ་པ་སྟེ། རྒྱལ་སྲས་རྣམས་ཀྱི་ནང་ནས་སེམས་བསྐྱེད་སྔ་བ་ཕྱོགས་།
བཅུའི་རྒྱལ་བས་མགྲིན་གཅིག་ཏུ་ཀུན་ཏུ་བཟང་པོ་ཞེས་པའི་མཚན་ཞིང་ཁམས་ཀུན་ཏུ་བསྒྲགས་པ་སྟེ། བཟང་པོ་སྤྱོད་པའི་སྨོན་ལམ་ལས། གང་གི་མིང་ནི་ཀུན་ཏུ་བཟང་ཞེས་བྱ། །ཞེས་
པ་ལྟར། བདག་ཉིད་ཆེན་པོ་འདིས་ནི་བྱང་ཆུབ་སེམས་དཔའི་སྤྱོད་པ་མཐའ་དག་སྨོན་ལམ་རྣམ་པར་དག་པའི་སྒོ་ནས་ལེགས་པར་སྤྱོད་དེ་ཞེས་ཡོངས་སུ་གྲགས་ཏེ། དེས་དེ་ལ་འདིར་ཡང་ཇི་
ལྟར་སྨོན་པའི་འབྲས་བུ་མངོན་དུ་འགྲུབ་པའི་ཕྱིར་དང་། སྟོན་པ་དང་བསྟན་བཅོས་ལ་རྒྱུ་མཚན་ཤེས་ནས་དད་པ་སྐྱེ་བར་འགྱུར་བ་ལ་སོགས་པའི་དགོས་པ་དུ་མ་ཉེ་བར་བཟུང་སྟེ་སྒོ་གསུམ་

གུས་པས་ཕྱག་འཚལ་ལོ། །ཞེས་བརྗོད་པར་མཛད་ལ། དེ་ལ་དགོས་པ་ཡོད་དེ། སྔོན་བྱུང་སློབ་དཔོན་ཤེས་རབ་འོད་ཟེར་གྱིས་སྨོན་ལམ་འདི་ཉིད་བརྩམས་པའི་ཐོག་མར་འདོད་པའི་ལྷ་ལ་
ཕྱག་འཚལ་བས་རྩོམ་པ་ལ་བར་ཆད་མི་འབྱུང་བ་གང་ཞིག རྗེས་སུ་སྨོན་ལམ་ཉམས་སུ་ལེན་པ་རྣམས་ཀྱིས་ཐོག་མར་ཕྱག་འཚལ་བས། འཆད་ཉན་སྒོམ་པ་ལ་བར་ཆད་མི་འབྱུང་ཞིང་མཐར་ཕྱིན་
པའི་ཕྱིར། གསུམ་པ་ནི། སྨོན་ལམ་ལ་འཇུག་པའི་སྒོ་ནི་ཡན་ལག་བདུན་པ་ཡིན་ཏེ། བཟང་སྐྱོང་གིས་ཞུས་པ་ལས། དགེ་བའི་ཆོས་སྡུད་པའི་ཡན་ལག་བདུན་བཀའ་སྩལ་བའི་ཕྱིར། དེའི་
དང་པོར་ང་རྒྱལ་གྱི་གཉེན་པོ་ཕྱག་འཚལ་བའི་ཡག་ལག་ལ་འཆད་པ་ལ་དེ་ང་རྒྱལ་གྱི་གཉེན་པོ་ཡིན་པར་ཐལ། རང་གི་ང་རྒྱལ་ཞི་ཕྱིར་གུས་པ་བསྐྱེད་པའི་ཕྱག་ཡིན་པའི་ཕྱིར། འདོད་ན། ཕྱག་
ཐམས་ཅད་གུས་པ་མ་ཡིན་པར་ཐལ། མ་གུས་པ་ལ་གླང་ཆེན་སྒྲར་ཕྱག་ཡོད་པའི་ཕྱིར། ཁྱབ་པ་མ་བྱུང་། ཁྱབ་པ་སློང། མ་གུས་པ་ལ་གླང་ཆེན་སྒྲར་ཕྱག་ཡོད་པས། ཕྱག་ཐམས་ཅད་གུས་

༄༅། །པ་མ་ཡིན་པས་མ་ཁྱབ་སྟེ། གུས་པ་ཡིན་ན་ཕྱག་བྱ་བ་ཡིན་པས་ཁྱབ། གུས་པ་མ་ཡིན་ན། ཕྱག་བྱ་བ་མ་ཡིན་པས་ཁྱབ། ཕྱག་བྱས་པའི་རྒྱུ་མཚན་གྱི་གུས་པ་ཡོད་པའི་ཕྱིར།
འོ་ན་གུས་པ་ཡིན་ན་ཕྱག་བྱ་བ་ཡིན་པས་ཁྱབ་པར་ཐལ། འདོད་ཀྱིས། གུས་པ་མ་ཡིན་ན་ཕྱག་བྱ་བ་མ་ཡིན་པས་ཁྱབ་པར་ཐལ། འདོད་ཀྱིས། འཆད་བྱ་གང་ཡིན་ཅེ་ན། དང་པོ་ང་རྒྱལ་
གྱི་གཉེན་པོ་ཕྱག་འཚལ་བའི་ཡན་ལག་ནི། དོན་གཉིས་སོགས་དེས་ཅི་བསྟན་ཞེ་ན། དང་པོ་སངས་རྒྱས་ཀྱི་ཡོན་ཏན་བརྒྱད་བསྟན་ཏེ། སངས་རྒྱས་དཀོན་མཆོག་ཆོས་ཅན། ཁྱོད་ལ་
ཁྱད་ཆོས་བརྒྱད་ཡོད་པར་ཐལ། སངས་རྒྱས་སངས་རྒྱས་སུ་བྱེད་པའི་ཆོས་ཡིན་པའི་ཕྱིར། འདོད་ཀྱི། ཁྱད་ཆོས་བརྒྱད་མེད་པར་ཐལ། རེ་རེ་ནས་བགྲང་རྒྱུ་མེད་པའི་ཕྱིར། རྟགས་
མ་གྲུབ། གྲངས་དང་ཁྱད་ཆོས་བརྒྱད་ཡོད་པར་ཐལ། རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་མིན་པ། །མཁྱེན་དང་བརྩེ་དང་ནུས་པར་ལྡན། །

དོན་གཉིས་ལྡན་པའི་སངས་རྒྱས་ཉིད། །ཅེས་གསུངས་པའི་ཕྱིར། དོན་གཉིས་ནི་རང་དོན་གཞན་དོན་གཉིས་ཏེ། རང་དོན་ཆོས་སྐུའི་ཡོན་ཏན་གྱི་དབྱེ་ཆོས་ནི། སྐྱེ་འཇིག་གནས་གསུམ་།
འདུས་བྱས་ཀྱི་མཚན་ཉིད་བྲལ་བས་འདུས་མ་བྱས་དང་། འབད་རྩོལ་མ་ལུས་ཉེ་བར་ཞི་བས་ལྷུན་གྱིས་གྲུབ་པ་དང་། སངས་རྒྱས་ཉིད་ཀྱི་སོ་སོ་རང་གིས་རིག་པའི་ཡེ་ཤེས་ཀྱིས་རྟོགས་པ་ལས།
གཞན་རྐྱེན་གྱིས་རྟོགས་པ་མིན་པ་དང་གསུམ་གཞན་དོན་གཟུགས་སྐུའི་ཡོན་ཏན་གྱི་དབྱེ་ཆོས། ཤེས་བྱ་མཐའ་དག་མངོན་སུམ་དུ་རྟོགས་པས་མཁྱེན་པ་དང་། གཞན་གདུལ་བྱ་རྣམས་དེ་ལ་
འགོད་པའི་བརྩེ་བ་དང་། གཞན་གྱི་སྡུག་བསྔལ་རྒྱུ་འབྲས་སྤོང་བར་ནུས་པ་དང་གསུམ། དབྱེ་གཞི་རང་དོན་སྤངས་པ་ཕུན་ཚོགས་དང་། གཞན་དོན་རྟོགས་པ་ཕུན་ཚོགས་གཉིས་དང་བརྒྱད་
ལྷུན་གྱིས་གྲུབ་པར། འགྲོ་ལ་ཐར་བའི་ལམ་སྟོན་པ་ཉན་ཐོས་ལྟ་བུ་སྤངས་རྟོགས་ཕྱོགས་རེ་བ་མ་ཡིན་པ་མཐར་ཕྱིན་པས་རྫོགས་པ་དང་། སངས་རྒྱས་ནི་མ་རིག་པ་སངས་ཤིང་། མཁྱེན་པའི་

༄༅། །ཡེ་ཤེས་རྒྱས་པ་སྟེ། རྒྱུད་ལས། མ་རིག་གཉིད་ལས་སངས་ཕྱིར་དང་། །ཤེས་བྱ་ལ་ཡང་བློ་རྒྱས་ཕྱིར།སངས་རྒྱས་པདྨའི་འདབ་ལྟར་རྒྱས། །ཞེས་སོ། །དེའི་ཞལ་
ནས་གསུངས་པ་ཀུན་རྫོབ་དང་དོན་དམ་བདེན་པའམ། འགོག་པ་དང་ལམ་གྱི་བདེན་པ་གཉིས་ཀྱི་བསྡུས་པའི་ངོ་བོ་བསྟན་པ་དམ་པའི་ཆོས་དཀོན་མཆོག་ཆོས་ཅན། ཁྱོད་ལ་ཁྱད་ཆོས་བརྒྱད་།
ཡོད་པར་ཐལ། ཆོས་ཆོས་སུ་བྱེད་པའི་ཆོས་ཡིན་པའི་ཕྱིར། ཁྱད་ཆོས་བརྒྱད་མེད་པར་ཐལ། རེ་རེ་ནས་བགྲང་རྒྱུ་མེད་པའི་ཕྱིར། རྟགས་མ་གྲུབ། གྲངས་དང་ཁྱད་ཆོས་བརྒྱད་ཡོད་
པར་ཐལ། དེ་ལས། བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱིས། །གང་ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །
ཞེས་པའི་ཕྱིར། གང་ཞིག་ཆགས་པ་དང་བྲལ་བ་འགོག་བདེན་གྱི་དབྱེ་ཆོས་གསུམ་ནི། དེ་ཡང་འཕགས་པ་རྣམས་ཀྱིས་སོ་སོ་རང་རིག་གིས་རྟོགས་པ་ལས། རྟོག་གེའི་བློས་མུ་བཞིས་

བསམ་དུ་མེད་པ་དང་། ལས་ཉོན་གཉིས་མེད་བས་གཉིས་མེད་དང་ཚུལ་མིན་ཡིད་བྱེད་ཀྱི་རྣམ་རྟོག་མེད་པ་དང་གསུམ། གང་གིས་ཆགས་པ་དང་བྲལ་བར་བྱེད་པ་ལམ་བདེན་གྱི་དབྱེ་ཆོས། སྒྲིབ་
པའི་དྲི་མ་རྣམ་པར་དག་པའི་ཡོན་ཏན་དང་། ཡེ་ཤེས་ཀྱི་སྣང་བ་གསལ་བའི་ཡོན་ཏན། དུག་གསུམ་གྱི་མུན་པ་འཇོམས་པ་གཉེན་པོའི་ཡོན་ཏན་དང་གསུམ། དབྱེ་གཞི་འགོག་བདེན་ལམ་
བདེན་གཉིས་དང་བརྒྱད་ལྡན་ནོ། །ཆོས་དེ་འཛིན་པར་སྡེ་པ་དགེ་འདུན་ཏེ། དགེ་འདུན་དཀོན་མཆོག་ཆོས་ཅན། ཁྱོད་ལ་ཁྱད་ཆོས་བརྒྱད་ཡོད་པར་ཐལ། དགེ་འདུན་དགེ་འདུན་དུ་བྱེད་པའི་
ཆོས་ཡིན་པའི་ཕྱིར། འདོད་ཀྱིས། ཁྱད་ཆོས་བརྒྱད་མེད་པར་ཐལ། རེ་རེ་ནས་བགྲང་རྒྱུ་མེད་པའི་ཕྱིར། རྟགས་མ་གྲུབ། གྲངས་དང་ཁྱད་ཆོས་བརྒྱད་ཡོད་པར་ཐལ། དེ་ལས། ཇི་ལྟ་ཇི་
སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་པའི་ཕྱིར། རིག་པའི་ཡོན་ཏན་གྱི་དབྱེ་ཆོས་ཆོས་ཉིད་

༄༅། །དེ་བཞིན་ཉིད་ཇི་ལྟ་བ་རིག་པ་དང་། ཆོས་ཅན་ཇི་སྙེད་པ་ལ་ཆོས་ཀྱི་དབྱིངས་ཀྱིས་ཁྱབ་པ་ཇི་སྙེད་པ་རིག་པ་དང་། ཉན་རང་དང་ཐུན་མོང་མ་ཡིན་པར་ནང་སོ་སོ་རང་གིས་རིག་པའི་ཡེ་
ཤེས་ཀྱི་གཟིགས་པར་རིག་པ་སྟེ་གསུམ་གྲོལ་བའི་ཡོན་ཏན་གྱི་དབྱེ་ཆོས། ཆགས་པ་ཉོན་མོངས་པའི་སྒྲིབ་པ་ལས་གྲོལ་བ་དང་། ཐོགས་པ་ཤེས་བྱའི་སྒྲིབ་པ་ལས་གྲོལ་བ་དང་། དམན་པ་།
ཐེག་དམན་ཡིད་བྱེད་ཀྱི་སྒྲིབ་པ་ལས་གྲོལ་བ་སྟེ་ཡོན་ཏན་གསུམ། དབྱེ་གཞི་རིག་པ་དང་གྲོལ་བ་གཉིས་དང་བརྒྱད་ལྡན་ཞིང་། ཐེག་ཆེན་དགེ་འདུན་སོ་སྐྱེ་ཉན་རང་ལས་འཕགས་པའི་དགེ་འདུན་ཏེ།
རང་རྒྱུད་རྟོགས་པའི་ཡོན་ཏན་དབྱེ་བ་མེད་པར་མི་འབྲལ་བའི་ཕྱིར་ཏེ། སྐྱབས་འགྲོ་བདུན་ཅུ་པ་ལས། སངས་རྒྱས་ཆོས་དང་དགེ་བདུན་ནི། །བདུད་རྣམས་བྱེ་བ་བརྒྱ་ཡིས་ཀྱང་། །གང་
བ ཕྱིར་དབྱེ་བར་མི་ནུས་པས། །དེ་ཕྱིར་དགེ་འདུན་ཞེས་བརྗོད་དོ། །ཞེས་སོ། །ཡུལ་དེ་གསུམ་ལ་བསོད་ནམས་དང་ཡེ་ཤེས་ཏེ། ཚོགས་གཉིས་རབ་ཏུ་གྱུར་པ་དམ་པའི་དཔལ་གྱིས་གུས་

པ་ཆེན་པོས་ཕྱག་འཚལ་བའོ། །ཕྱག་ལ་དབྱེ་ན། སྤྱོད་པ་ཡ་རབས་ཀྱི་ཕྱག་ནི། ལུས་དད་ཅིང་གུས་པའི་སྒོ་ནས་ལུས་ཀྱི་མ་ལྔ་གཏུགས། ངག་དད་ཅིང་གུས་པའི་སྒོ་ནས་བསྟོད་པ་དབྱངས་།
དང་ཚིགས་སུ་བཅད། ཡིད་དད་ཅིང་གུས་པའི་སྒོ་ནས་དད་པ་དང་ཏིང་ངེ་འཛིན་གྱི་ཚུལ་དུ་འཚལ་བ་ཡིན་ཏེ། བཟང་སྤྱོད་ལས། ལུས་དང་ངག་ཡིད་དང་བས་ཕྱག་བགྱིའོ། །ཞེས་གསུངས།
སྒྲུབ་པ་ཐབས་ཀྱི་ཕྱག་ནི་སྨོན་ལམ་ཁྱད་པར་ཅན་གྱི་གཞུང་འདི་ཉིད་སྟོན་པའི་དགོངས་དོན་བདེ་བླག་ཏུ་རྟོགས་ནས་ཉམས་སུ་ལེན་པ་སྟེ། ཀྱི་རྡོ་རྗེ་ལས། གང་ཞིག་རྟོགས་ནས་མཇལ་བ་ཡི། །
འཇུག་པ་གང་ཡིན་འདིར་ཕྱག་འཚལ། །ཞེས་པ་དང་། མི་ཕྱེད་འདྲེས་པའི་ཕྱག་ནི། འཚལ་བའི་ཡུལ་དཀོན་མཆོག་གསུམ་དང་། འཚལ་མཁན་མཁས་པ་ཆེན་པོ་པྲ་ཛྙཱ་རསྨིའི་ཐུགས་ཀྱི་
དགོངས་པ་ཤར་ནུབ་ཀྱི་ནམ་མཁའ་ལྟར་དབྱེར་མེད་པ་ཡིན་ཏེ། ཞི་ཁྲོ་ལ་ཕྲེང་ལས། ཇི་ལྟར་ཆུ་ལ་ཆུ་བཞག་དང་། །དེ་བཞིན་མར་ལ་མར་བཞག་ལྟར། །གཉིས་མེད་རིག་པ་འདྲེས་ཕྱག་འཚལ། །

༄༅། །ཞེས་སོ། །ཕྱག་གོང་མ་གཉིས་ཀྱིས་དག་བྱ་ལས་དང་ཉོན་མོངས་པའི་སྒྲིབ་པ་དག རྫོགས་བྱ་བསོད་ནམས་ཀྱི་ཚོགས་རྫོགས། ཕྱག་ཕྱི་མས་དག་བྱ་ཤེས་བྱའི་སྒྲིབ་པ་དག རྫོགས་
བྱ་ཡེ་ཤེས་ཀྱི་ཚོགས་རྫོགས། དེ་ལྟར་ཚོགས་གཉིས་ཟུང་འཇུག་ཏུ་བསགས་པས་འབྲས་བུ་གཟུགས་སྐུ་དང་། ཆོས་སྐུ་རྣམ་པ་གཉིས་ཐོབ་པ་ཡིན་ཏེ། རིན་ཆེན་ཕྲེང་བ་ལས། བསོད་ནམས་
ཡེ་ཤེས་ལས་བྱུང་བ། །དམ་པ་སྐུ་གཉིས་ཐོབ་པར་འགྱུར། །ཞེས་གསུངས་སོ། །གཉིས་པ་འདོད་ཆགས་ཀྱི་གཉེན་པོ་མཆོད་པ་འབུལ་བའི་ཡན་ལག་ནི། རབ་འབྱམས་ཞིང་གི་སོགས། དེ་ལ་
གཉིས་ཏེ་བླ་ན་ཡོད་པའི་མཆོད་པ་ནི། རབ་འབྱམས་རྒྱ་མཚོ་དེ་ལྟ་བུའི་བློས་དཔག་ཏུ་མེད་པའི་ཞིང་གི་ཁམས་ན་ཡོད་པའི་རྣམ་པར་བཀྲ་བའི་མེ་ཏོག་དང་། རིན་པོ་ཆེ་སོགས་ཀྱི་ཕྲེང་བ་དང་།
འབུད་དཀྲོལ་བརྡུང་བྱ་སོགས་སིལ་གྲོལ་སྙན་པའི་སྒྲ་རྣམས་དང་། དྲི་ཞིམ་པོའི་བྱུགས་པ་དང་། ཚ་གདུང་སྐྱོབ་བྱེད་རིན་པོ་ཆེའི་གདུགས་དང་། ནོར་བུ་བེེ་ཌཱུཪྻ་ལ་སོགས་པའི་མར་མེ་སྣང་

གསལ་གྱི་མཆོག་མཐའ་ཡས་པ་དང་། ལྷན་སྐྱེས་དང་སྦྱར་བ་ལས་བྱུང་བའི་བདུག་སྤོས་དང་། སྲབ་འཇམ་མཉེན་པའི་ན་བཟའ་དང་། དྲི་ཞིམ་སྤོས་ཆུས་ཡོན་ཆབ་ཏུ་གསོལ་བའམ། ཆག་
ཆག་ཏུ་བཏབ་པའི་དྲི་མཆོག་སོགས་དང། རོ་བརྒྱ་ལྡན་པའི་ཞལ་ཟས། ལྷ་མིའི་ལོངས་སྤྱོད་རྒྱ་ཆེ་བ་རྒྱུ་བཟང་བ། དབྱིབས་དོད་ཅིང་ཁ་དོག་གསལ་བ། མཛེས་པ་ཁྱད་པར་འཕགས་པ་།
ཇི་སྙེད་པ་ཀུན་རང་གི་བློས་བླངས་ནས་རྒྱལ་བ་སྲས་བཅས་ལ་འབུལ་བའོ། །བླ་ན་མེད་པའི་མཆོད་པ་ནི། རབ་ཏུ་དྭངས་པའི་ཡིད་ཀྱིས་རྣམ་པར་སྤྲུལ་པའི་རྫུ་འཕྲུལ་དང་། ཏིང་ངེ་འཛིན་
གྱི་ནུས་མཐུ་ཁྱད་པར་འཕགས་པ་ཐོབ་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རང་བཞིན་ཏིང་ངེ་འཛིན་གྱི་མཆོད་སྤྲིན་མི་ཟད་ནམ་མཁའི་མཛོད་ལྟ་བུ་འདི་ཞིང་དེ་དག་གི་རྡུལ་གཅིག་གི་སྟེང་ན་
རྡུལ་སྙེད་ཀྱི་གྲངས་ཇི་སྙེད་པ་རྒྱ་མཚོའི་རྒྱལ་བ་སྲས་བཅས་ལ། འཇིག་རྟེན་ན་མེད་པའི་ཡོ་བྱད་ཀྱི་ཁྱད་པར་ངོ་མཚར་བ་བསམ་ལས་འདས་པ་སྤྲུལ་ཞིང་། ཉེ་བར་མཁོ་བའི་ཡོ་བྱད་མཆོད་

༄༅། །སྤྲིན་མཐའ་ཡས་པ་དང་། ཆོས་ཀྱི་སྒྲ་དབྱངས་དོན་དང་ལྡན་པའི་བསྔགས་པའི་བསྟོད་དབྱངས་སོགས་ཀྱིས་ཞིང་གི་རབ་དང་། མཆོག་དང་། ཕུལ་དུ་གྱུར་པ་ཉོན་མོངས་པའི་དགྲ་།
པ་ལས་རྒྱལ་བའི་རྒྱལ་བ་སྟེ་རྫོགས་པའི་སངས་རྒྱས་དང་། སྲས་ནི་ཐུགས་སྲས་བྱང་སེམས་ཡིན་ཏེ། རྒྱལ་བའི་གདུང་འཛིན་པ་དང་། གདུལ་བྱའི་ལྷག་མ་སྐྱོང་བ། དམ་པའི་ཆོས་ཀྱི་
མཛོད་འཛིན་པའི་བྱང་ཆུབ་སེམས་དཔའ་འཁོར་དང་བཅས་པའི་ཚོགས་ལ་ཀུན་བཟང་གི་ཏིང་འཛིན་གྱིས་སྤྲུལ་པའི་ཚུལ་གྱིས་མཆོད་ཅིང་འབུལ་བར་བགྱི་བ་ལགས་ན། བདག་ཅག་ལ་རབ་ཏུ་
བརྩེ་བའི་སྤྱན་གྱིས་གཟིགས་ཤིང་། ཐུགས་དགྱེས་པ་ཆེན་པོའི་ཚུལ་གྱིས་དགོངས་ནས་བཞེས་སུ་གསོལ་ཞེས་པའོ། །གསུམ་པ་ཞེ་སྡང་གི་གཉེན་པོ་སྡིག་པ་བཤགས་པའི་ཡན་ལག་ནི། བདག་
གི་ཐོག་མེད་སོགས། དེ་ཡང་སྟོབས་བཞིའི་སྒོ་ནས་བཤགས་སྦྱང་བྱེད་དགོས་ཏེ། བྱམས་པས་ཞུས་པའི་མདོ་ལས། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་སྡིག་

པ་བྱས་ཤིང་བསགས་པ་ཟིལ་གྱིས་གནོན་པར་འགྱུར་རོ། །བཞི་གང་ཞེ་ན་འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང་། གཉེན་པོ་ཀུན་ཏུ་སྤྱོད་པ་དང་། ཉེས་པ་ལས་བཟློག་
པའི་སྟོབས་དང་རྟེན་གྱི་སྟོབས་སོ། །ཞེས་གསུངས་སོ། །རྣམ་པར་སུན་འབྱིན་པའི་སྟོབས་ནི། བདག་གི་ཞེས་རང་གི་ངོ་བོ་སྨོས་ཏེ། །འདི་ཙམ་ནས་ཞེས་བློས་ཚད་བཟུང་དུ་མེད་པར།
ཐོག་མ་མེད་པའི་དུས་རིང་མོ་ཞིག་ནས་སྲིད་པ་སྡུག་བསྔལ་གྱི་བཙོན་རར་ཡང་ནས་ཡང་དུ་འཁོར་བ་ན། འཁོར་བར་མ་རིག་སྲེད་ལེན་གྱི་དབང་གིས་ད་ལྟ་ལ་ཐུག་གི་བར་དང་། ད་དུང་
ཀྱང་མཐའ་མེད་པར་འཁྱམས་པར་འགྱུར་པའི་ང་དང་ང་ཡི་བའི་སེམས་ཀྱི་གང་ཟག་གི་བདག་དེ་ལ་བདག་གམ་རང་བཞིན་ཞེས་བྱ་ལ། གང་རང་གི་ངོ་བོ་དང་། རང་བཞིན་དང་། རང་དབང་
གཞན་ལ་རག་མ་ལུས་ཞེས་དབུ་མ་བཞི་བརྒྱ་པའི་འགྲེལ་པ་དེ་དག་རྣམ་གྲངས་སུ་གསུངས་ལ། དོན་དུ་ང་མེད་ང་རུ་བཟུང་། །བདག་མེད་བདག་ཏུ་བཟུང་བ་ལས། །བདེན་པར་གྲུབ་པ་ཡོད་པ་མིན། །

༄༅། །འདི་ཀུན་རང་དབང་མེད་པ་སྟེ། །དེས་ན་བདག་ནི་ཡོད་མ་ཡིན། །ཞེས་པ་དེ་ལྟར་ཡིན་ཀྱང་། འཇིག་རྟེན་ཡོད་པར་འཛིན་པའི་བདེན་འཛིན་གྱི་མ་རིག་པས། བདག་ཏུ་འཛིན་
པའི་འཆིང་བ་དམ་པོས་བཅིངས་པས་གང་ཟག་གི་བདག་མེད་མ་རྟོགས། དེ་བཞིན་ཏུ་བཏགས་པའི་གཞི་ཆོས་ཙམ་ཡང་མེད་ཀྱང་། བདག་མེད་པའི་ཆོས་ལ་དངོས་པོ་དང་མཚན་མ་ཅན་དུ་
བཟུང་བས་ཆོས་ཀྱི་བདག་མེད་མ་རྟོགས་པ་ལས་བྱུང་བའི་དུག་གསུམ་གྱིས་ཀུན་ནས་བསླངས་པའི་སྒོ་གསུམ་གྱི་ལས། བཅས་དང་རང་བཞིན་ལས་འགལ་བའི་སྡིག་པ་མཐའ་དག་བགྱིས་
པ་ལ། ཁོག་པའི་ནང་དུ་དུག་སོང་བ་ལྟར་ཉེས་པ་ལ་ཉེས་པར་མཐོང་ནས། བདག་ཉིད་འཇིགས་ཤིང་སྐྲག་པས་ཤིན་ཏུ་གནོང་ཞིང་འགྱོད་པས་ཉེས་པ་སུན་འབྱིན་པའི་ཚུལ་གྱིས་སོ་སོར་
བཤགས་པ་རྣམ་པར་སུན་འབྱིན་པའི་སྟོབས། རྟེན་གྱི་སྟོབས་ནི། དཀོན་མཆོག་གསུམ་གྱི་སྤྱན་སྔར་བདག་གི་ཉེས་པ་ཐམས་ཅད་མི་འཆབ། མི་སྦེད། མཐོལ་ལོ་བཤགས་སོ། །

བྱང་ཞིང་དག་པར་མཛད་དུ་གསོལ་སྙམ་པའོ། །གཉེན་པོ་ཀུན་སྤྱོད་ཀྱི་སྟོབས་ནི། བསླབ་པ་གསུམ་སྟེ། སྡིག་པ་མི་དགེ་བ་མངོན་རྒྱུའི་གཉེན་པོ་ཚུལ་ཁྲིམས། ཉོན་མོངས་མགོ་མནན་ནས་།
དེའི་དབང་དུ་མི་བཏང་བ་ཏིང་འཛིན། ཉོན་མོངས་དེའི་ས་བོན་གཞོམ་པ་བདག་མེད་རྟོགས་པའི་ཤེས་རབ་སྟེ། བསླབ་པ་གསུམ་གྱིས་རྒྱུད་བསྡམས་པ་ཡིན་པས་དེ་གསུམ་དུ་འདུ་བའོ། །ཉེས་པ་།
ལས་བཟློག་པའི་སྟོབས་ནི། སྡིག་པ་མི་དགེ་བ་མངོན་སུམ་དུ་ལྟ་ཅི་རྨི་ལམ་ནའང་མི་བྱེད་བསམ་པའི་སྡོམ་སེམས་མེད་ན་ཉེས་པ་བཤགས་ཀྱང་མི་འདག་པས་དཀོན་མཆོག་གསུམ་དཔང་དུ་བཞག་༔
ནས་བཅས་དང་རང་བཞིན་འགལ་བའི་ཁ་ན་མ་ཐོ་བ་སྡིག་པ་དེ་དག་སླན་ཆད་མི་བགྱིད་དོ། །ཕྱིན་ཆད་བསྡམ་ལགས་སོ་ཞེས་དམ་བཅའ་འདི་དང་ལྡན་ན་བཤགས་པས་སྡིག་པ་ལས་ལྡང་བར་
འགྱུར་བས་བསམ་པ་འགྱོད་བསྡམ་གཉིས་གལ་ཆེ་སྟེ། འདུལ་བ་ལས། བསམ་པས་ལྟུང་བ་ལས་ལྡང་གི་ཆད་པའི་ལས་ཀྱིས་མ་ཡིན་ནོ། །ཞེས་སོ། །བཞི་པ་ཕྲག་དོག་གི་གཉེན་པོ་རྗེས་

༄༅། །སུ་ཡི་རང་བའི་ཡན་ལག་ནི། སྲས་བཅས་རྒྱལ་བའི་སོགས། དེ་ཡང་རྒྱལ་བ་རྫོགས་པའི་སངས་རྒྱས་ཀྱི་ཐུགས་ཀྱི་སྲས་བྱང་ཆུབ་སེམས་དཔའི་འཁོར་ལྷན་ཅིག་དང་བཅས་པའི་།
དབུས་ན་མཛེས་པའི་རྒྱལ་བ་སྲས་དང་བཅས་པ་རྣམས་ཀྱི་བསོད་ནམས་ཀྱི་ཚོགས། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་དང་། ཡེ་ཤེས་ཀྱི་ཚོགས་ཤེས་རབ་སྟེ་ཚོགས་གཉིས་ཏེ། མཚན་
བརྗོད་ལས། བསོད་ནམས་ལྡན་པ་བསོད་ནམས་ཚོགས། །ཡེ་ཤེས་ཡེ་ཤེས་འབྱུང་གནས་ཆེ། །ཞེས་སོ། །རྣམ་པར་མི་རྟོག་པའི་ཡེ་ཤེས་ཀྱིས་ཟིན་པས་ཟབ་མོ་དང་། ཚོགས་སྦྱོར་མཐོང་
སྒོམ་བཞིའི་ལམ་བདེན་བསླབ་པ་སྟེ་སློབ་པ་དང་། བསླབ་བྱ་མཐར་ཐུག་ནས་མི་སློབ་སྟེ་མཐར་ཕྱིན་སངས་རྒྱས་ཀྱིས་དང་། གསུང་གི་སྲས་ཉན་ཐོས་ཏེ། ཉན་ཉན་ཐོས་ཤིང་ཐོས་ཐོས་སྒྲོགས།
ཞེས་དང་། རྒྱས་བ་ལས། དགེ་བཤེས་མི་སློབ་རང་གི་རིག་པས་རྟོགས། །ཞེས་པས། སྡིག་པ་མི་དགེ་བ་ལས་རྒྱལ་བ་རང་རྒྱལ་དང་། སོ་སོའི་སྐྱེ་བོ་ལ་སོགས་པ་རྣམས་ཀྱིས་དགེ་བ་།

བྱས་ཟིན་པ་འདས་པ་དང་། བྱེད་པར་འགྱུར་བ་མ་འོངས་པ་དང་། བྱེད་བཞིན་པ་ད་ལྟ་སྟེ་དུས་གསུམ་དུ་བསགས་པའི་དགེ་བ་ཐམས་ཅད་ལ། རང་གིས་བྱས་པ་ལྟར་ཤིན་ཏུ་དགའ་ཞིང་། རབ་
ཏུ་སྤྲོ་བའི་སེམས་ཀྱིས་བཏང་སྙོམས་དང་། ཇི་མི་སྙམ་པའི་སེམས་གཟེངས་བསྟོད་དེ་ཡི་རང་ངོ་། །ཞེས་པའོ། །དེའི་ཕན་ཡོན་ནི་བློས་བགྲང་ལས་འདས་པ་སྟེ། སྡུད་པ་ལས། སྟོང་གསུམ་
རི་རབ་བསྲང་ལ་གཞལ་ཀྱང་ཚད་གཟུང་ནུས། རྗེས་སུ་ཡི་རང་དགེ་བ་དེ་ནི་དེ་ལྟར་མིན། །ཞེས་སོ། །དེ་ལྟར་དགེ་བ་ཕུན་སུམ་ཚོགས་པ་ཐོབ་པ། གསལ་རྒྱལ་དང་དབུལ་མོའི་གཏམ་རྒྱུད་
བཞིན་ནོ། །ལྔ་པ་གཏི་མུག་གི་གཉེན་པོ་ཆོས་འཁོར་བསྐོར་བར་བསྐུལ་བའི་ཡན་ལག་ནི། ཕྱོགས་བཅུའི་འཇིག་རྟེན་སོགས། དེ་ཡང་། ཚངས་པས་ཐུབ་པའི་དབང་པོའི་སྤྱན་སྔར་
གསེར་གྱི་འཁོར་ལོ་རྩིབས་སྟོང་ལྡན་པ་ཕུལ་ཏེ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། །འཇིག་རྟེན་མུན་པར་ཤེས་རབ་འོད་དབྱུང་གསོལ། །ཀུན་ནས་འཚལ་བར་གྱུར་

༄༅། །པ་མཆིས་ལགས་ཀྱི། །ཐུབ་པ་ཁྱོད་ཀྱིས་ཆོས་ནི་བསྟན་དུ་གསོལ། །ཞེས་དང་། ཡང་། མ་ག་དྷཱ་ཡི་ཡུལ་འདིར་སྔོན་ཆད་ཆོས། །མ་དག་དྲི་མ་རྗེས་སུ་འབྲེལ་བ་བྱུང་
བདུད་རྩི་སྒོ་མོ་དབྱེ་བར་མཛོད་ཅིག་ཆོས། །རྡུལ་བྲལ་དྲི་མ་མེད་པ་བཤད་དུ་གསོལ། །ཞེས་ཞུས་པ་ལྟར་ཕྱོགས་བཞི་མཚམས་བཞི་སྟེང་འོག་དང་བཅས་པ་བཅུའི་འཇིག་རྟེན་གྱི་ཁམས་མཐའ་
ཡས་ཤིང་། མུ་མེད་པ་ན་བཞུགས་པའི་རྒྱལ་བ་རྣམས་ཀྱིས་སྤྱན་སྔར་རང་ཡང་དེ་སྙེད་དུ་འཁོད་པ། མགོན་པོ་རྒྱལ་བ་དེ་ཡིས་ཆོས་མ་གསུངས་པར་རང་བཞིན་དུ་བཞུགས་པ་རྣམས་ལ་གསེར་
གྱི་འཁོར་ལོ་རྩིབས་སྟོང་ལྡན་པ་བློས་སྤྲུལ་ཏེ་ཕུལ་ནས། འགྲོ་བའི་ཁམས་རྣམ་པ་སྣ་ཚོགས་དང་། དབང་པོ་རབ་འབྲིང་ཐ་མ་ལ། རྣོ་རྟུལ་གྱི་རྣམ་གྲངས་དང་མཐུན་པ་ཇི་བཞིན་ཏུ། ཟབ་
ཅིང་སྟེ་ལྟ་བའི་ཕྱོགས་དང་རྒྱ་ཆེ་བ་སྤྱོད་པའི་ཕྱོགས་དང་། གཉིས་ཀའི་དོན་ཚང་ཞིར་ཐབས་ལ་མཁས་པ་ཐེག་མཆོག་སྟེ། གསང་བ་སྔགས་ཀྱི་དམ་པའི་ཆོས་ཀྱི་འཁོར་ལོ་དུས་རྟག་པར་

རྒྱུན་དུ་བསྐོར་བར་དུས་གཅིག་མ་ཡིན་པར་ལན་དུ་མར་ཡང་ནས་ཡང་དུ་གསོལ་བ་ཁ་ཙམ་མ་ཡིན་པར་སྙིང་ཐག་པ་ནས་གསོལ་བ་འདེབས་པའོ། །དྲུག་པ་ལོག་ལྟའི་གཉེན་པོ་མྱ་ངན་ལས་མི་
འདའ་བར་གསོལ་བ་འདེབས་པའི་ཡན་ལག་ནི། གང་དང་མཉམ་མེད་སོགས། དེ་ཡང་མགར་བའི་བུ་ཙུནྡས་བཅོམ་ལྡན་འདས་ཐུབ་པའི་དབང་པོ་ལ་ལུས་ཕུལ་ཏེ། མྱ་ངན་ལས་མི་འདའ་
བར་བཞུགས་པར་གསོལ་བས་སྐུ་ཚེ་བསྲིང་བ་བཞིན། འདིར་ཡང་མཚན་བརྗོད་པར་དཀའ་བས་ན། གང་དང་ཞེས་གང་སྒྲས་རྒྱལ་བ་ཐུགས་རྗེ་ཅན་སངས་རྒྱས་ལ་བོས་ནས། ཁྱེད་ལ་མཁྱེན་
བའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་མངའ་བ་དེ་དང་མཉམ་པ་འགའ་ཡང་མེད་ཅིང་། འཇིག་རྟེན་འདྲེན་པ་བླ་ན་མེད་པའི་ཆོས་ཀྱི་རྗེའི་མཛད་པ་བཅུ་གཅིག་མཐའ་
ཕྱིན་ནས་ཐ་མའི་མཛད་པ་མྱ་ངན་ལས་འདའ་བའི་འདུལ་པས་སེམས་ཅན་རྣམས་ལ་མྱ་ངན་འདའ་བའི་ཚུལ་སྟོན་པར་བཞེད་པ་ལས། དོན་དམ་པ་སངས་རྒྱས་མྱ་ངན་ལས་མི་འདའ་ཡང་།

༄༅། །དེའི་ཚུལ་སྟོན་པ་གང་སུ་དག་ཕྱོགས་བཅུའི་ཞིང་རབ་འབྱམས་ན་ཡོད་པ་རྣམས་ཀྱི་སྤྱན་སྔར་རང་གི་ལུས་ཕུལ་ཏེ། འཁོར་བ་ཇི་སྲིད་གནས་ཀྱི་བར་དུ། དགོས་པ་འགྲོ་བའི་ཕན་བདེ་
མི་ཉམས་ཤིང་། གཞན་གྱི་དོན་དུ་དགོངས་ཏེ་མྱ་ངན་ལས་མི་འདའ་བར་རྟག་པ་དམ་པར། ཡུན་འདི་ཙམ་དུ་ཞེས། ཚད་བཟུང་དང་བྲལ་བར་བཞུགས་པར་གསོལ་བ་འདེབས་པའོ། །བདུན་
པ་ཐེ་ཚོམ་གྱི་གཉེན་པོ་བསྔོ་བའི་ཡན་ལག་ནི། འདིར་འབད་དགེ་བས་སོགས། དེ་ལ་སྤྱིར་དགེ་བ་གང་བྱས་ལ་བསྔོ་སྨོན་གྱིས་རྒྱས་འདེབས་པ་ཆོས་ཅན། ཐེག་པ་གསུམ་ཆར་ལ་ཡོད་པར་ཐལ།
ཟག་བཅས་ཟག་མེད་ཀྱི་དགེ་རྩ་གང་ཡིན་ཡང་མཇུག་བསྔོ་བ་དང་སྨོན་ལམ་གྱིས་རྒྱས་འདེབས་པ་ཡོད་པའི་ཕྱིར། དེ་ལས་ཁྱད་པར་འཕགས་པ་ཐེག་པ་ཆེན་པོའི་བསྔོ་སྨོན་ཆོས་ཅན། ཐེག་ཆེན་
ལམ་གྱི་ཁྱད་ཆོས་ཡིན་པར་ཐལ། དགེ་བའི་རྩ་བ་ཇི་སྙེད་པ་ཐམས་ཅད་ནམ་མཁས་ཁྱབ་པའི་སེམས་ཅན་ཐམས་ཅད་དང་ཐུན་མོང་དུ་བྱས་པ་གང་ཞིག་བླ་ན་མེད་པ་ཡང་དག་པར་རྫོགས་པའི་

བྱང་ཆུབ་ཀྱི་ཕྱིར་བསྔོ་བའི་ཕྱིར། དེ་ལ་བསྔོ་བ་དང་སྨོན་ལམ་གཉིས་ནི་ཕན་ཚུན་འགལ་བ་མ་ཡིན་པས། ངོ་བོ་གཅིག་ལ་ལྡོག་པས་ཕྱེ་བ་ཙམ་དུ་ཟད་དེ། དུས་གསུམ་གྱི་དགེ་བའི་རྩ་བ་གང་
ཡང་རུང་བ་ལ་བརྟེན་ནས། འཕྲལ་དང་ཡུན་གྱི་དོན་རླབས་པོ་ཆེ་འགྲུབ་པར་འདོད་པའི་འདུན་པ་དང་མཚུངས་པར་ལྡན་པའི་སེམས་པ་གང་ཞིག རྒྱུ་དགེ་བའི་རྩ་བ་དམིགས་པའི་ཆ་ནས་ནི་།
བསྔོ་བ་ཡིན་ལ། འབྲས་བུ་འབྱུང་འགྱུར་གྱི་དོན་ལ་དམིགས་པའི་ཆ་ནས་ནི་སྨོན་ལམ་ཡིན་ནོ། །བསྔོ་བ་མི་ཟད་ལམ་ཡིན་ཏེ། །སྤེལ་དང་བསྒྱུར་བའི་ཆོས་ཅན་ཡིན། །ཞེས་གསུངས་པས། བསྔོ་
བ་ནི། དགེ་བའི་རྩ་བ་རྣམས་མི་ཟད་པར་བྱེད་པ་དང་། སྤེལ་བ་དང་། སྒྱུར་བའི་བྱེད་ལས་ཅན་ཡིན་ནོ། །དེ་གསུམ་ཇི་བཞིན་པ་འབྱུང་བ་འཁོར་གསུམ་མི་རྟོག་པའི་ཤེས་རབ་ཀྱི་དབང་
གིས་སོ། །དགེ་རྩ་མི་ཟད་པར་བྱེད་པ་ནི། ཐབས་ཤེས་ཟུང་དུ་འཇུག་པའི་དབང་གིས་ཡིན་ཏེ། མདོ་སྡེ་རྒྱན་ལས། སྦྱིན་པ་ཡེ་ཤེས་ཡོངས་ཟིན་པས། །འཇིག་རྟེན་དག་ན་མི་ཟད་བཞག །

༄༅། །ཅེས་སོ། །སྦྱིན་པ། ཚུལ་ཁྲིམས། བཟོད་པ། བརྩོན་འགྲུས། བསམ་གཏན་ལྔ་དང་། ཡེ་ཤེས་སེམས་ཅན་ཡོངས་བཟུང་བས། །འཇིག་རྟེན་དག་ན་མི་ཟད་བཞག །ཅེས་
གསུངས་ཏེ། ཐབས་དང་ཤེས་རབ་ཟུང་དུ་འཇུག་པའི་དགེ་རྩ་ནི། མི་གནས་པའི་མྱ་ངན་ལས་འདས་པའི་རྒྱུ་ཡིན་པས་ཟད་པར་མི་འགྱུར་རོ། །དགེ་རྩ་གོང་ནས་གོང་དུ་སྤེལ་བ་ནི། མཐའ་ཡས་
པའི་སེམས་ཅན་གྱི་དོན་དུ་དམིགས་པ་ཚད་མེད་པ་ཉིད་ཀྱིས་ཡིན་ཏེ། ལག་བཟང་གི་མདོ་ལས་འཐད་པ་དང་བཅས་ཏེ་རྒྱས་པར་གསུངས་པ་ལྟ་བུ་དང་། བཟང་པོ་སྤྱོད་པ་ལས་ཀྱང་། ནམ་
མཁའི་མཐར་ཐུག་གྱུར་པ་ཇི་ཙམ་པ། །སེམས་ཅན་མ་ལུས་མཐའ་ཡང་དེ་བཞིན་ཏེ། །ཅི་ཙམ་ལས་དང་ཉོན་མོངས་མཐར་གྱུར་པ། །བདག་གི་སྨོན་ལམ་མཐའ་ཡང་དེ་ཙམ་མོ། །
ཞེས་སོ། །རྫོགས་པའི་བྱང་ཆུབ་ཀྱི་རྒྱུར་བསྒྱུར་བ་ནི། མཐར་ཐུག་རྫོགས་པའི་བྱང་ཆུབ་ཀྱི་ཆེད་དུ་སྨོན་པ་ཉིད་ཀྱིས་ཡིན་ཏེ། ཕལ་པོ་ཆེ་ལས་སྨོན་པ་བྱང་ཆུབ་སེམས་ཀྱི་ཕན་ཡོན་

གསུངས་པ་ལྟར་དང་། ཤེས་རབ་ཀྱིས་རྫོགས་བྱང་ལ་མི་དམིགས་དམིགས་མཐའ་བྲལ་བར་དམིགས་པས་སོ། །བསྔོ་བ་དེ་ཡང་དུག་ཅན་དང་དུག་མེད་གཉིས་ལས། འཁོར་གསུམ་བདེན་
པར་ཞེན་པའི་བསྔོ་བ་དེ་ནི་དུག་ཅན་དུ་གསུངས་ཏེ། སྡུད་པ་ལས། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། །
ཞེས་དང་། འཁོར་གསུམ་གྱི་བདེན་ཞེན་དང་བྲལ་བའི་བསྔོ་བ་ནི་དུག་མེད་དེ། མངོན་རྟོགས་རྒྱན་ལས། ཡོངས་སུ་བསྔོ་བ་ཁྱད་པར་ཅན། །དེ་ཡི་བྱེད་པ་མཆོག་ཡིན་ནོ། །དེ་ནི་དམིགས་
མེད་རྣམ་པ་ཅན། །ཕྱིན་ཅི་མ་ལོག་མཚན་ཉིད་དོ། །ཞེས་དང་། འདིར་ནི་གནས་ཀྱི་དབང་དུ་བྱས་པའི་སྨོན་ལམ་སྟེ། ངེས་པར་འགྲུབ་པས་དང་དུ་བླང་བར་བྱ་བ་ཉིད་ཡིན་ནོ། །གང་
བསྔོ་བར་བྱ་བ། དགེ་བ་དེ་ལ་དབྱེ་ན་གསུམ་ཚན་ལྔ་ལས། དང་པོ་བྱེད་པོ་གང་ཟག་གི་དབྱེ་བ་གསུམ། བདག་གིས་བྱས་པའི་དགེ་བ། གཞན་གྱིས་བྱས་པའི་དགེ་བ། གཉིས་ཀས་བྱས་

༄༅། །པའི་དགེ་བ་དང་གསུམ། གཉིས་པ་དུས་ཀྱིས་དབྱེ་བ་གསུམ་ནི། སྔར་བསྒྲུབས་པའི་དགེ་བ། ད་ལྟ་བྱེད་བཞིན་པའི་དགེ་བ། སླད་ནས་བྱེད་འགྱུར་གྱི་དགེ་བ་དང་གསུམ། གསུམ་
པ་ཇི་ལྟར་བསྒྲུབ་ཚུལ་གྱི་དབྱེ་བ་གསུམ་ནི། ལུས་ཀྱིས་བྱས་པའི་དགེ་བ། ངག་གིས་བྱས་པའི་དགེ་བ། ཡིད་ཀྱིས་བྱས་བའི་དགེ་བ་དང་གསུམ། བཞི་པ་བསྒྲུབ་བྱ་བསོད་ནམས་བྱ་བའི་།
དངོས་པོས་ཕྱེ་བ་གསུམ་ནི། སྦྱིན་པ་ལས་བྱུང་བའི་དགེ་བ། ཚུལ་ཁྲིམས་ལས་བྱུང་བའི་དགེ་བ། སྒོམ་པ་ལས་བྱུང་བའི་དགེ་བའི་དངོས་པོ་དང་གསུམ། ལྔ་པ་རྣམ་པར་སྨིན་པས་ཕྱེ་བ་
གསུམ་ནི། འཇིག་རྟེན་དང་མཐུན་པའི་དགེ་བ། ཐར་པ་དང་མཐུན་པའི་དགེ་བ། ཐམས་ཅད་མཁྱེན་པ་དང་མཐུན་པའི་དགེ་བ་དང་གསུམ། དེ་ལྟར་གསུམ་ཚན་ལྔ་པོ་ཐམས་ཅད་ད་རེས་ཀྱི་
དགེ་བ་ལ་ཚང་དུ་རུང་ཞིང་། དེའི་ནང་ནས་བསོད་ནམས་བྱ་བའི་དངོས་པོ་ཚོགས་བསགས་པ་ཡིན་ལ། ཡུལ་མཆོག་ལ་ཕྱག་འཚལ་བ་དང་། མཆོད་པ་འབུལ་བ། ཉེས་བྱས་བཤགས་པ། །

དགེ་བ་ལ་རྗེས་སུ་ཡི་རང་བ། ཆོས་འཁོར་བསྐོར་བར་བསྐུལ་བ། རྒྱལ་བ་རྣམས་མྱ་ངན་ལས་མི་འདའ་བར་གསོལ་བ་ཚོགས་བསགས་པའི་ཡན་ལག་འདིར་འབད་དེ། དུས་ད་ལྟ་བའི་དགེ་
བས་མཚོན་ནས། བདག་གཞན་རྣམས་ཀྱི་འདས་མ་འོངས་ད་ལྟ་སྟེ། དུས་གསུམ་གྱི་དགེ་བའི་ཚོགས་མཐའ་ལས་འདས་པ་དག་གཅིག་ཏུ་བསྡུས་ཤིང་བསྡོམས་ནས། གང་དུ་བསྔོ་ན། ཆགས་
སྡང་གི་བློས་དགྲ་ཐུལ་བ་དང་། ཆགས་ཡུལ་ཐོབ་པ་སོགས་ཚེ་འདིའི་དོན་བསྔོ་བ་ནི་ལོག་པའི་བསྔོ་བ་དང་། ཕྱི་མར་ལྷ་མིའི་བདེ་འབྲས་ཐོབ་པའི་ཆེད་དུ་བསྔོ་བའང་དམན་བའི་བསྔོ་བ་ཡིན་པས། 
དེ་དག་གང་དུའང་དམིགས་ནས་བསྔོ་བས་མི་བྱ་སྟེ། སློབ་དཔོན་རྟ་དབྱངས་ཀྱིས། དགེ་བའི་རྩ་བ་བསྒྲུབས་པ་དེ་དག་ཀྱང་། །གྲགས་དང་སྙན་དང་ལྷ་མིའི་བདེ་འབྲས་དང་། །ངར་བཅས་
འཁོར་བའི་སེམས་པ་རྣམ་བྲལ་ཏེ། །འཇིག་རྟེན་འདས་པ་ཉིད་ཀྱི་རྒྱུར་བསྔོའོ། །ཞེས་པས། འཇིག་རྟེན་ལས་འདས་པ་གསུམ་ཡིན་ཞིང་། དེ་ལས་ཉན་ཐོས་དང་། རང་རྒྱལ་གྱི་མྱང་འདས་ཀྱང་།

༄༅། །ཐེག་ཆེན་གྱི་མྱང་འདས་ལ་ལྟོས་ན་དམན་པའི་མྱང་འདས་ཡིན་པའི་ཕྱིར། ཉན་རང་གི་སར་ཡང་བསྔོ་བར་མི་བྱ་སྟེ། རྒྱལ་བའི་ཡུམ་ལས། དགེ་བའི་རྩ་བ་དེ་དག་ཐམས་ཅད་ཀྱང་།
རྣམ་པ་ཐམས་ཅད་མཁྱེན་པ་ཉིད་མ་གཏོགས་པར། ཉན་ཐོས་དང་རང་སངས་རྒྱས་ཀྱི་སར་ཡོངས་སུ་བསྔོ་བར་མི་འཇུག་པའོ། །ཞེས་དང་ཡོངས་སུ་བསྔོ་བའི་མདོ་ལས། དགེ་བའི་རྩ་བ་འདི་དག་།
ཀྱང་། ༑སངས་རྒྱས་ཀྱི་སར་བསྔོའོ། །ཞེས་གསུངས་སོ། །ཇི་ལྟར་བསྔོ་ན། ལྟ་བ་ཆོས་ཐམས་ཅད་བདག་མེད་པས་ཟིན་པ་ནི། དོན་དམ་པར་ཆོས་ཐམས་ཅད་རང་བཞིན་མེད་པས་བསོད་ནམས་ཀྱང་
མཚན་མར་དམིགས་སུ་མེད་པ། ཐ་སྙད་ཀུན་རྫོབ་ཏུ་གང་གིས་བྱེད་པ་པོ་དང་། གང་ལ་བྱ་བའི་ཡུལ་དང་། ཇི་ལྟར་བྱས་པའི་དགེ་རྩ་རྣམས་མདང་གི་རྨི་ལམ་ལྟར་སྣང་ལ་རང་བཞིན་མ་གྲུབ་
པར་ཤེས་པའི་སྒོ་ནས་བསྔོ་སྟེ། ཡུམ་ལས། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །ཞེས་དང་། མདོ་ཏིང་འཛིན་རྒྱལ་པོ་ལས།

སྒྱུ་མ་བྱེད་པ་དག་གིས་གཟུགས་སྤྲུལ་ཏེ། །རྟ་དང་གླང་པོ་ཤིང་རྟ་སྣ་ཚོགས་བྱས། །དེ་ལ་ཇི་བཞིན་སྣང་བ་གང་ཡང་མེད། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཞེས་སོ། །
ཐབས་བྱང་ཆུབ་སེམས་ཀྱིས་འཕངས་པ་ནི། སེམས་བསྐྱེད་ཀྱིས་ཟིན་ཞིང་ཐབས་ཤེས་ཟུང་དུ་འཇུག་པའི་མཐུས། དགེ་འབྲས་རང་ཉིད་གཅིག་པུས་བདག་གིར་བགྱིད་པ་མ་ཡིན་པར། ནམ་
མཁའ་དང་མཉམ་པའི་འགྲོ་བའི་ཚོགས་དང་། དགེ་བའི་རྩ་བ་ཐམས་ཅད་ཐུན་མོང་བྱས་ནས་བསྔོ་བ་སྟེ། སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང་། །སེམས་ཅན་དོན་ལས་
གཞན་མི་བྱ། །སེམས་ཅན་ཁོ་ནའི་དོན་གྱི་ཕྱིར། །ཐམས་ཅད་བྱང་ཆུབ་རྒྱུ་ཕྱིར་བསྔོ། །ཞེས་གསུངས་པས། དེའི་རྒྱུ་མཚན་ཡང་བྱང་ཆུབ་སེམས་ཀྱིས་མ་ཟིན་པའི་དགེ་བ་རྣམས་འབྲས་
བུ་ལན་རེ་སྨིན་ནས་འཛད་ལ། གང་བྱང་ཆུབ་སེམས་ཀྱིས་ཟིན་པའི་དགེ་བ་ནི་འབྲས་བུ་བྱུང་ནས་ཀྱང་མི་ཟད་པར་གོང་ནས་གོང་དུ་འཕེལ་བར་འགྱུར་ཏེ། སྤྱོད་འཇུག་ལས། དགེ་བ་གཞན་

༄༅། །ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་བ་ཉིད། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། །འབྲས་བུ་འབྱིན་པས་མི་ཟད་འཕེལ་བར་འགྱུར ། །
ཞེས་སོ། །དེ་ལྟར་ཡེ་ཤེས་དམ་པའི་སེམས་བསྐྱེད་དང་ལྡན་པར་རང་དང་འགྲོ་བ་ལྷན་ཅིག་ཏུ། ཆོས་རྣམས་ཀྱི་གནས་ལུགས་ཇི་ལྟ་བ་དང་ཤེས་བྱའི་ཆོས་རྣམ་པ་ཇི་སྙེད་པ་ཀུན་མཁྱེན་པ། ཉོན་
མོངས་པའི་དགྲ་ལས་རྣམ་པར་རྒྱལ་བ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་ཤོག་ཅིག དགེ་རྩ་བསྔོ་ཞིང་སྨོན་པས་རྒྱས་ཐེབས་པ་ནི། རྒྱུ་ཆེ་ཆུང་ལ་ལྟོས་པ་མ་ཡིན་པར་དེ་ནི་ནམ་དུའང་
མི་འཛད་ཅིང་། བླ་ན་མེད་པའི་བྱང་ཆུབ་ཀྱི་རྒྱུར་འགྱུར་བ་ཡིན་ཏེ། བློ་གྲོས་རྒྱ་མཚོས་ཞུས་པའི་མདོ་ལས། ཇི་ལྟར་ཆུ་ཐིག་རྒྱ་མཚོ་ཆུ་ནང་ལྷུང་། །རྒྱ་མཚོ་མ་སྐམ་བར་དུ་དེ་མི་འཛད། །
དེ་བཞིན་བྱང་ཆུབ་ཡོངས་བསྔོས་དགེ་བ་ཡང་། །བྱང་ཆུབ་མ་ཐོབ་བར་དུ་དེ་མི་འཛད། །ཅེས་གསུངས་སོ། །དེས་ཐོག་མར་དགེ་བ་ཀླད་དོན་བཤད་པ་སོང་ལ། གཉིས་པ་བར་དུ་དགེ་བ་

གཞུང་དོན་ལ། ལམ་གྱི་སྔོན་འགྲོ་ལ་སྨོན་པ་དང་། དངོས་གཞི་ལ་སྨོན་པ་གཉིས་ལས། དང་པོ་ལ། འཁོར་བ་ལས་བློ་ལྡོག་བྱེད་ཆོས་བཞི་རྒྱུད་ལ་སྐྱེ་བར་སྨོན་པ་དང་། བློ་ལོག་ནས་
ཐར་ལམ་ལ་བར་ཆད་མེད་པར་མཐུན་རྐྱེན་ཚང་དགོས་པར་སྨོན་པ་དང་། ཕྱི་པ་ནང་པའི་ཁྱད་པར་འབྱེད་པ་དང་ཆོས་ཐམས་ཅད་ཀྱི་གཞི་ལྟ་བུ་སྐྱབས་སུ་འགྲོ་བ་ལ་སྨོན་པ་དང་། ཐེག་པ་ཆེ་
ཆུང་གི་ཁྱད་པར་འབྱེད་པ་དང་ཆོས་ཐམས་ཅད་ཀྱི་སྙིང་པོ་ལྟ་བུ་བྱང་ཆུབ་སེམས་བསྐྱེད་ལ་སྨོན་པ་དང་བཞི་ལས། དང་པོ་འཁོར་བ་ལས་བློ་ལྡོག་བྱེད་ཀྱི་ཆོས་བཞི་ལས། དང་པོ་ནི། དལ་
འབྱོར་རྙེད་དཀའ་བསམ་ནས་དམ་པ་རྟེན་ཏེ་ཤེས་རབ་ཀྱིས་བསྟན་ལ་བྱ་བ་བྱེད་པར་སྨོན་པ་ནི། དེ་མ་ཐོབ་པའི་སོགས་ནས། ཤོག་བར། དེ་མ་ཐོབ་བའི་ཞེས་པ་ནི་ཚིག་གོང་མ་དང་མཚམས་
སྦྱོར་བྱེད་ཀྱི་ཚིག་སྟེ། མཐར་མཐུག་ཀུན་མཁྱེན་རྒྱལ་བའི་གོ་འཕང་དེ་མ་ཐོབ་པའི་ཚེ་རབས་ཀྱི་ཕྲེང་བ་ཐམས་ཅད་དུ། དལ་མི་ཁོམ་པའི་གནས་ལས་ཐར། །ནད་མེད་ཏིང་འཛིན་ཤེས་རབ་ལྡན། །

༄༅། །འབྱོར་བློ་ཡང་དག་པའི་དོན་ལ་འབྱོར་པས། །དལ་འབྱོར་ལུས་ལྡན་ཞེས་པས། དེ་གཉིས་ཚང་བའི་མི་ལུས་རིན་པོ་ཆེ་ཉིན་མོའི་སྐར་མ་ལས་ཀྱང་དཀོན། ཐོབ་བྱེད་ལྡན་ལ་།
སྨོན་པ་སྟེ། ཇི་ལྟར་དཀོན་ན། ཡིད་བཞིན་རིན་པོ་ཆེའི་མཛོད་ལས། འདི་ལྟར་སེམས་ཅན་ཙམ་གྱི་ལུས་མཐོང་ན། །མི་ལུས་ཐོབ་པ་འཁོར་ལོས་སྒྱུར་རྙེད་འདྲ། །མི་ལུས་ནང་ནས་དད་
ལྡན་ཆོས་ཀྱི་རིགས། །དེ་བས་དཀོན་ཕྱིར་སངས་རྒྱས་ཐོབ་དང་མཚུངས། །དེ་བས་རྟག་ཏུ་དལ་འབྱོར་བསམ་འཚལ་ལོ། །ཞེས་པ་ལྟར། དེ་ལ་རྙེད་དཀའ་ཚུལ་བསམ་པ་ལ། ངོ་བོ་
དལ་བ་ལ་བསམ་པ། ཁྱད་པར་འབྱོར་པ་ལ་བསམ་པ། རྙེད་དཀའི་དཔེ་ལ་བསམ་པ། གྲངས་ཀྱི་ཁྱད་པར་བསམ་པ་དང་བཞི་ལས། དང་པོ་ལ་མི་ཁོམ་པ་ལས་ཐར་བའི་དལ་བ་སྟེ། རང་རྒྱུད་
རྟེན་གྱི་མི་ཁོམ་པ་བརྒྱད་ནི། བརྒྱད་སྟོང་འགྲེལ་ཆེན་ལས། དམྱལ་བ་ཡི་དྭགས་དུད་འགྲོ་དང་། །ཚེ་རིང་ལྷ་དང་ཀླ་ཀློ་དང་། །ལོག་ལྟ་སངས་རྒྱས་ཀྱིས་སྟོང་པ། །ལྐུགས་པ་འདི་དག་

མི་ཁོམ་བརྒྱད། །ཅེས་སོ། །དེ་ལ་མི་མ་ཡིན་པའི་མི་ཁོམ་པ་བཞི་ནི། དམྱལ་བ་ཞེ་སྡང་གིས་ཚ་གྲང་གི་སྡུག་བསྔལ་གྱིས་མི་ཁོམ། ཡི་དྭགས་སེར་སྣའི་དབང་གིས་བཀྲེས་སྐོམ་དབུལ་
ཕོངས་ཀྱི་སྡུག་བསྔལ་གྱིས་མི་ཁོམ། དུད་འགྲོ་གཏི་མུག་གི་དབང་གིས་བཀོལ་སྤྱོད་གླེན་ཞིང་གཅིག་ལ་གཅིག་ཟ་འཚེ་བའི་སྡུག་བསྔལ་གྱིས་མི་ཁོམ། ལྷ་ཚེ་རིང་པོ་བསམ་གཏན་བཞི་པའི་
ལྷ་གནས་དང་གྲོང་དང་དགོན་པའི་ཚུལ་དུ་གནས་པ་འདུ་ཤེས་མེད་པའི་ཏིང་ངེ་འཛིན་རོ་མྱོང་ཅན་གྱིས་ཚེ་བསྐལ་པ་བརྒྱད་ཁྲིར་གནས་ཀྱང་། སྔོན་གྱི་ཏིང་ངེ་འཛིན་གྱི་འཕེན་པ་རྫོགས་
དུས་ཏིང་ངེ་འཛིན་ལས་སད་ཚེ་རང་ཐར་པ་ཐོབ་བོ་སྙམ་ཡང་མ་ཐོབ་པས་བདག་གིས་ཏིང་འཛིན་དེ་ལྟར་བསྒོམས་པས་ཐར་པ་མ་ཐོབ་དུས་ཐར་པ་ཞེས་བྱ་བ་མེད་དོ་སྙམ་པའི་ཆད་ལྟས་ངན་སོང་དུ་ལྟུང་
བ་དང་། མིར་གྱུར་ཀྱང་མི་ཁོམ་པ་བཞི་ནི། མཐའ་འཁོབ་ཀླ་ཀློར་སྐྱེས་ན་མི་རུ་ཡོད་ཀྱང་དགེ་སྡིག་མི་ཤེས་པས། མཐོང་ཚད་གསོད་ཅིང་ལས་བྱེད་ཚད་ཀྱིས་ངན་སོང་སྒྲུབ་པས་དུས་འདའ་

༄༅། །བ་དང་། ལོག་ལྟ་ཅན་ནི་ཡིད་ལས་སུ་མ་རུང་བས་སངས་རྒྱས་དང་ཆོས་དང་། བླ་མ་དགེ་བའི་བཤེས་གཉེན་ལ་ལོག་པར་བལྟ་ཞིང་ངན་སེམས་བསྐྱེད་པ་དང་། སངས་རྒྱས་མ་
བྱོན་པའི་མུན་བསྐལ་ལ་སྐྱེས་ན་ལམ་དང་ལམ་མིན་ངོ་མ་ཤེས་ཐར་ལམ་སྟོན་པ་དང་བྲལ་བས་ཆོས་ཀྱི་སྣོད་མ་ཡིན་པ་དང་། ལྐུགས་པ་ནི་ངག་ལྐུགས་ཤིང་རྣམ་ཤེས་ལས་སུ་མི་རུང་བས་
ཆོས་བསྟན་ཀྱང་གོ་བརྡ་མི་འཕྲོད་པ་དང་བཞི་སྟེ། དེ་བརྒྱད་དུ་མ་སྐྱེས་པ་ལ་དལ་བ་བརྒྱད་ཅེས་བྱའོ། །ད་དུང་འཕྲལ་དུ་རང་རྒྱུད་ལ་ཉེས་པ་འདི་དག་འབྱུང་བའི་རྐྱེན་གྱིས་རྒྱུད་ཆོས་ཀྱི་སྣོད་
དུ་མ་གྱུར་པས་མི་ཁོམ་པ་བརྒྱད་ནི། ཡིད་བཞིན་མཛོད་ལས། དུག་ལྔ་འཁྲུགས་དང་བླུན་རྨོངས་བདུད་ཀྱིས་ཟིན། །ལེ་ལོ་ཅན་དང་ལས་ངན་མཚོ་ཆེན་རྡོལ། །གཞན་དབང་འཇིགས་སྐྱོབ་
་ཆོས་ལྟར་བཅོས་པ་སྟེ། །འཕྲལ་བྱུང་རྐྱེན་གྱི་མི་ཁོམ་རྣམ་པ་བརྒྱད། །ཐར་ལམ་ཆོས་ཀྱི་སྣོད་མིན་ཕྱིན་ཅི་ལོག །ཅེས་སོ། །དེ་བཞིན་དུ་རང་ཉིད་ལམ་ལས་རིས་སུ་ཆད་ནས་ཆོས་ལས་རིང་

དུ་གྱུར་པའི་མི་ཁོམ་པ་བརྒྱད་ནི། ཡང་དེ་ལས། འཆིང་བ་དམ་ལྡན་ཀུན་སྤྱོད་ཤིན་ཏུ་ངན། །འཁོར་བས་མི་སྐྲག་དད་པ་ཅུང་ཟད་མེད། །མི་དགེ་སྡིག་སྤྱོད་ཆོས་ལ་སེམས་པ་མེད། །སྡོམ་
དང་དམ་ཚིག་ཉམས་པ་ཞེས་བྱ་བ། །རིས་ཆད་བློ་ཡི་མི་ཁོམ་རྣམ་པ་བརྒྱད། །ཆོས་ལས་རིང་གྱུར་ཐར་ལམ་སྒྲོན་མེ་ནུབ། །ཅེས་པས་དེ་ལྟར་དལ་བ་བརྒྱད་རྙེད་དཀའི་ཚུལ་ལ་བསམས་ནས། །
གཉིས་པ་ཁྱད་པར་གྱི་ཆོས་འབྱོར་པ་བསམ་པ་ལ། རང་འབྱོར་ལྔ་དང་གཞན་འབྱོར་ལྔ་དང་བཅུ་ལས། རང་འབྱོར་ལྔ་ནི། མི་ཉིད་དབུས་སྐྱེས་དབང་པོ་ཚང་། །ལས་མཐའ་མ་ལོག་གནས་
ལ་དད། །ཅེས་པས། མི་ཁོམ་པའི་གནས་སུ་མ་སྐྱེས་ཤིང་དལ་བ་བརྒྱད་དང་ལྡན་པ་ནི་མིའི་ལུས་རྟེན་གྱི་འབྱོར་པ། ཆོས་ཚིགས་ཀྱི་ཡུལ་དབུས་ཆོས་དར་བའི་ས་ཕྱོགས་སུ་སྐྱེས་པ་ཡུལ་
གྱི་འབྱོར་པ། རང་ཉིད་དབང་པོ་སྒོ་ལྔ་ཚང་བ་དབང་པོའི་ཡོན་ཏན་གྱི་འབྱོར་པ། ལས་ཀྱི་མཐའ་མ་ལོག་པ་བློ་ཆོས་ལ་མོས་པ་སྟེ་མོས་པའི་འབྱོར་པ། དད་པའི་གནས་རྒྱལ་བའི་བསྟན་

༄༅། །ལ་དད་པ་དད་པའི་འབྱོར་པ་སྟེ། རང་རྐྱེན་ལ་ལྟོས་ནས་རང་ལ་ཚང་དགོས་པས་རང་འབྱོར་ལྔའོ། །གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། །བསྟན་
པ་གནས་དང་དེའི་རྗེས་འཇུག །གཞན་ཕྱིར་སྙིང་ནས་བརྩེ་བའོ། །ཞེས་པས། དེ་ཡང་བསྐལ་བ་བཟང་པོ་འདི་ལ་སངས་རྒྱས་སྟོང་བྱོན་ཞིང་རང་ཅག་འདུལ་བའི་ཕྱིར་རྣམ་འདྲེན་བཞི་པ་རྫོགས་
པའི་སངས་རྒྱས་ཐུགས་རྗེ་ཅན་ཐུབ་པའི་དབང་པོ་རྒྱ་གར་རྡོ་རྗེ་གདན་དུ་བྱོན་པ་དང་། དེ་ནས་རིམ་བཞིན་དེའི་རྒྱལ་ཚབ་རྣམས་བྱོན་པ་སྟོན་པ་ཁྱད་པར་ཅན་གྱི་འབྱོར་བ་དང་། སྟོན་པ་དེ་ཉིད་ཀྱིས་
བཀའ་དང་པོ་བདེན་བཞིའི་ཆོས་འཁོར་དང་། བར་པ་མཚན་ཉིད་མེད་པ། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་དང་གསུམ་བསྐོར། བོད་གངས་ཅན་དུ་མཁན་སློབ་ཆོས་གསུམ་གྱིས་ཐེག་
དགུའི་ཆོས་འཁོར་བསྐོར་བ་བསྟན་པ་དམ་པའི་ཆོས་ཀྱི་འབྱོར་པ། སངས་རྒྱས་བྱོན་ཆོས་གསུངས་ཀྱང་བསྟན་པའི་གནས་ཚད་རྫོགས་ན་ཆོས་ནུབ་ནས་མུན་བསྐལ་དང་ཁྱད་མེད་དེ། སངས་རྒྱས་

སྔ་མའི་བསྟན་པ་རྫོགས། ཕྱི་མའི་བསྟན་པ་མ་བྱུང་བའི་བར་དེ་བསྟན་པས་སྟོང་ཞེས་བྱ་སྟེ། ད་རེས་རྣམ་འདྲེན་བཞི་པའི་བསྟན་པ་འདི་ལ་སྤྱིར་ཀུན་བཟང་ཐུགས་ཀྱི་བསྟན་པའམ། འབྲས་
བུའི་བསྟན་པ་ལྔ་བརྒྱ་ཕྲག་གསུམ། སྒྲུབ་པའི་དུས་ལྔ་བརྒྱ་ཕྲག་གསུམ། ལུང་གི་བསྟན་པ་ལྔ་བརྒྱ་ཕྲག་གསུམ། རྟགས་ཙམ་འཛིན་པ་ལྔ་བརྒྱ་ཕྲག་གཅིག་སྟེ། ལྔ་བརྒྱ་ཕྲག་བཅུ་ཡོད་པ་ལས།
ད་ལྟ་ལྔ་བརྒྱ་ཕྲག་བདུན་པའམ་བརྒྱད་པ་ཙམ་ལ་སླེབས་པའི་དུས། ལུང་རྟོགས་ཀྱི་བསྟན་པ་དངོས་མ་ནུབ་ཅིང་། བསྟན་པའི་གནས་ཚད་མ་རྫོགས་པའི་དུས་ཀྱི་འབྱོར་པ། བསྟན་པ་གནས་
ཀྱང་རང་ཉིད་བསྟན་པའི་སྒོར་མ་ཞུགས་ན། ཉི་མ་ཤར་ཀྱང་དམུས་ལོང་ལ་ཕན་གནོད་མེད་པའམ། ཆུའི་འགྲམ་དུ་ཕྱིན་ཀྱང་རང་གིས་མ་བཏུངས་ན་སྐོམ་མི་སེལ་བ་དང་འདྲ་བར་ལུང་རྟོགས་
ཀྱི་བསྟན་པ་རང་རྒྱུད་ལ་མི་ལོན། བསྟན་པ་ལ་ཞུགས་པ་དེ་ཡང་ཚེ་འདིའི་ནད་གདོན་ཞི་བའི་ཆེད་དམ། ཕྱི་མ་རང་ངན་སོང་གི་སྡུག་བསྔལ་ཙམ་ལ་སྐྲག་ནས་ཆོས་སྒོར་ཞུགས་ཀྱང་འཇིགས་

༄༅། །སྐྱོབ་ཀྱི་ཆོས་དང་། ཡང་ཚེ་འདིའི་ལྟོ་གོས་ལ་སོགས་པའི་ཕྱིར་རམ། ཕྱི་མ་ལྷ་མིའི་བདེ་འབྲས་ཙམ་དོན་དུ་གཉེར་ནས་བསྟན་ལ་ཞུགས་པ་ལེགས་སྨོན་གྱི་ཆོས་ཞེས་བྱ་སྟེ། འཁོར་
བའི་གནས་མཐོ་དམན་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་འཁོར་བ་ལ་སྙིང་པོ་མེད་པར་ཤེས་ནས་ཐར་ལམ་དོན་གཉེར་གྱིས་ཆོས་སྒོར་ཞུགས་པ་ནི་བསྟན་པའི་སྒོར་ཞུགས་པ་སྟེ་འཁོར་བ་
ལས་ངེས་འབྱུང་གིས་ཆོས་སྒོར་ཞུགས་པ་ཡིན། དགེ་ཚུལ་སློང་ལྟ་བུ་ཞུ་ན། སྡོམ་ལྡན་གྱི་མཁན་སློབ་གསང་སྟོན་གྲོགས་ལྡན་ཁ་སྐོང་སོགས་ཡུལ་དབུས་སུ་བཅུ་ཚོགས་མཐའ་འཁོབ་ཏུ་ལྔ་
ཚོགས་སོགས་དགོས་པ་དེ་དག་ཚང་ན་རང་སྐལ་གྱི་སྡོམ་པ་ཐུབ་པ་ཡིན་པ་ལྟར། རང་ཉིད་བསྟན་པའི་སྒོར་ཞུགས་པ་ལ་བསྟེན་པ་དེའི་རྗེས་སུ་སློབ་པ་ཕྱིན་ཅི་མ་ལོག་པ་ཚུལ་དང་ལྡན་པའི་གང་
ཟག་ཡོད་པ་རང་གི་སྐལ་བའི་འབྱོར་པ་ཡིན། བསྟན་པ་ལ་ཞུགས་ཀྱང་དགེ་བའི་བཤེས་གཉེན་བླ་མ་དང་གྲོགས་ཀྱི་སྙིང་བརྩེ་བ་གནད་དུ་ཆེ་སྟེ། སྡུད་པ་ལས། སངས་རྒྱས་ཆོས་རྣམས་

དགེ་བའི་བཤེས་ལ་བསྟེན་ཏོ་ཞེས། །ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །ཞེས་པ་ལྟར། བླ་མ་དགེ་བའི་བཤེས་གཉེན་གྱིས་ཟིན་པ་དང་། ཆོས་སྒྲུབ་པའི་མཐུན་
རྐྱེན་ཚང་བ་ལྷག་པའི་ཐུགས་རྗེའི་འབྱོར་པ་སྟེ་གཞན་འབྱོར་ལྔ་དང་། འབྱོར་བའི་ཆོས་བཅུ་བསམ་ལ་དེ་དག་གང་མ་ཚང་ཡང་ཚང་བར་ནན་ཏན་དུ་བསླབ་པའོ། །གསུམ་པ་ནི། རྙེད་
དཀའི་དཔེ་ལ་བསམ་པ་སྟེ། འདི་ལྟར་རླབས་ཆེན་པོས་རྣམ་པར་དཀྲུགས་པའི་རྒྱ་མཚོའི་སྟེང་གི་གཉའ་ཤིང་གི་བུ་ག་དང་། ཞབས་ཀྱི་རུས་སྦལ་གྱི་མགྲིན་པ་འཕྲད་པ་ལས་ཀྱང་མི་ལུས་
ཐོབ་དཀའ་བར་བཅོམ་ལྡན་འདས་ཀྱིས་གསུངས་པ་ལྟར། དེ་མཚུངས་སློབ་དཔོན་ཞི་བ་ལྷའི་ཞལ་ནས། རྒྱ་མཚོ་ཆེར་གཡེང་གཉའ་ཤིང་གི །བུ་གར་རུས་སྦལ་མགྲིན་ཆུད་ལྟར། །མི་ཉིད་
ཤིན་ཏུ་རྙེད་དཀའ་གསུངས། །ཞེས་དང་། གཞན་ཡང་གྱང་ལོགས་སོགས་ཀྱི་ཞལ་བ་འཇམ་བོ་ལ་སྲན་མ་གཏོར་བ་ཆགས་དཀའ་བའི་དཔེ་དང་། ཁབ་རྩེ་གྱེན་དུ་བསྟན་པ་ལ་སྲན་མ་ཅི་ཙམ་

༄༅། །སྤུངས་ཀྱང་རེ་རེ་ཙམ་ཡང་ཆགས་དཀའ་བའི་དཔེ་མྱང་འདས་ལས་གསུངས་པ་སོགས་ཀྱིས་མཚོན་ནས་ཤེས་པར་བྱའོ། །བཞི་པ་གྲངས་ཀྱི་ཁྱད་པར་བསམ་པ་སྟེ། སེམས་།
ཅན་གྱི་གྲངས་དང་རིམ་པ་ལ་ལྟོས་ན་མི་ལུས་ཐོབ་པ་ནི་སྲིད་པ་ཙམ་སྟེ། འདི་ལྟར་དམྱལ་བ་ནི་མཚན་མོའི་སྐར་མ་ཙམ་ལ། ཡི་དྭགས་ནི་ཉིན་མོའི་སྐར་མ་ཙམ། ཡི་དྭགས་མཚན་མོའི་སྐར་
མ་ཙམ་ལ། དུད་འགྲོ་ཉིན་མོའི་སྐར་མ་ཙམ། དུད་འགྲོ་མཚན་མོའི་སྐར་མ་ཙམ་ལ། བདེ་འགྲོ་ཉིན་མོའི་སྐར་མ་ཙམ་ལས་མེད་པར་གསུངས་པ་དང་། གཞན་ཡང་དམྱལ་བ་ནི་ས་ཆེན་པོའི་གླུ
རྡུལ་ཙམ། ཡི་དྭགས་ནི་ཆུ་བོ་གངྒཱའི་ཀླུང་གི་བྱེ་མ་ཙམ། དུད་འགྲོ་ནི་འཇིག་རྟེན་གྱི་ཁམས་ཀྱི་ཆང་འགག་གི་སྤང་མ་ཙམ། ལྷ་མ་ཡིན་ནི་ཁ་བ་བུ་ཡུག་འཚུབས་པ་ཙམ། ལྷ་དང་མི་ནི་སེན་མོའི་
བ༔ སྟེང་གི་རྡུལ་ཙམ་ལས་མེད་པར་གསུངས་པས། སྤྱིར་མཐོ་རིས་ཀྱི་ལུས་རྟེན་དཀོན་ཞིང་། དེ་ལས་ཀྱང་དལ་འབྱོར་གྱི་མི་ལུས་དཀོན། དལ་འབྱོར་གྱི་ཡོན་ཏན་ཐམས་ཅད་ལེགས་པར་

ཚང་ན་ནི་མི་ལུས་རིན་པོ་ཆེ་ཞེས་གྲགས་ལ། དེ་དག་མ་ཚང་ན་འཇིག་རྟེན་གྱི་ཕྱོགས་ལ་མཁས་ཀྱང་མི་ལུས་རིན་པོ་ཆེ་མ་ཡིན་ཏེ། མི་ལུས་ཕལ་པའམ། ཆོས་མེད་ན་མི་ལུས་ཙམ་པོ་བ་
སྡིག་པ་ལས་ཆོས་སེམས་རྒྱུད་ལ་སྐྱེ་མ་མྱོང་ན་མི་ལུས་བྱུར་པོ་ཆེའམ། སྙིང་པོ་མེད་དོ། །སྟོང་ལོག་མཁན་ཞེས་ཡིད་བཞིན་གྱི་ནོར་བུ་ལག་ཏུ་ལོན་པ་ཆུད་ཟོས་སུ་བྱེད་པའམ། རིན་པོ་ཆེ་
གསེར་གླིང་དུ་ཕྱིན་ནས་སྟོང་ལོག་བྱས་པ་ལས་ཐ་ཆད་པ་སྟེ། དལ་འབྱོར་ལ་སྙིང་པོ་ལེན་པ་དམ་པའི་ལྷ་ཆོས་མ་འགྲུབ་ན་རང་གིས་རང་བསླུས་ནས་རྨོངས་པ་འཁོར་བའི་གནས་འདིར་ཡང་ཡང་
འཁྱམས་པར་འགྱུར་བའི་ལམ་ལོག་མགོ་རྨོངས་ཏེ། སྤྱོད་འཇུག་ལས། འདི་འདྲའི་དལ་བ་རྙེད་གྱུར་ནས། །བདག་གི་དགེ་གོམ་མ་བྱས་ན། །འདི་ལས་བསླུས་པ་གཞན་མེད་དེ། །འདི་
ལས་རྨོངས་པ་གཞན་མེད་དོ། །ཞེས་པ་ལྟར་མ་གྱུར་པར་དལ་འབྱོར་རྙེད་དཀའ་ཡང་ཡང་བསྒོམ་ནས་ལམ་གྱི་རྩ་བ་བླ་མ་དགེ་བའི་བཤེས་གཉེན་མཚན་ཉིད་དང་ལྡན་པ་མཆོག་ལ་བསྟེན་དགོས་ཏེ།

༄༅། །དེ་ལ་སོ་ཐར་གྱི་བླ་མའི་མཚན་ཉིད་བརྟན་མཁས་བཙུན་པ་ཕན་འདོགས་ཀྱི་ཡོན་ཏན་ལྡན་པ། བྱང་སེམས་ཀྱི་བླ་མའི་མཚན་ཉིད་ནི། མདོ་སྡེ་རྒྱན་ལས། བཤེས་གཉེན་དུལ་བར་།
ཞི་ཞིང་ཉེར་ཞི་བ། །ཡོན་ཏན་ལྷག་པ་བརྩོན་བྱས་ལུང་གིས་ཕྱུག །དེ་ཉིད་རབ་ཏུ་རྟོགས་ལ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་བ་སྤངས་ལ་བརྟེན། །ཞེས་དང་། གསང་སྔགས་།
བླ་མའི་མཚན་ཉིད་ནི། །བླ་མ་ལྔ་བཅུ་པ་ལས། བརྟན་ཞིང་དུལ་བ་བློ་གྲོས་ལྡན། །བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །སྙིང་བརྩེར་ལྡན་ཞིང་བསྟན་
བཅོས་མཁས། །དེ་ཉིད་བཅུ་ནི་ཡོངས་སུ་ཤེས། །དཀྱིལ་འཁོར་བྲི་བའི་ལས་ལ་མཁས། །སྔགས་བཤད་པ་ཡི་སྦྱོར་བ་ཤེས། །རབ་ཏུ་དྭངས་ཤིང་དབང་བོ་དུལ། །ཞེས་པ་ལྟར། མཚན་
ཉིད་ལྡན་པའི་བླ་མ་དམ་པ་དཔྲལ་བའི་མིག་དང་ཁོང་པའི་སྙིང་བཞིན་དུ་བསྟེན་ནས་ཐུགས་དང་འགལ་བ་ཕྲ་མོ་ཙམ་ཡང་མི་བྱེད་ཅིང་། ཐུགས་མཉེས་པ་དུ་མའི་སྒོ་ནས་མཆོག་ཏུ་བརྟེན་ནས་རྒྱུ་

མཚན་ཉིད། འབྲས་བུ་སྔགས་ཀྱི་ཐེག་པ་འབའ་ཞིག་ཉན་པ་ནི་ཐོས་པ་དང་། དེའི་ཚིག་དོན་ལ་གོ་བས་དཔྱད་ཅིང་གཞིག་འགྲེལ་བྱེད་པ་བསམ་པ། དེ་དག་གི་དོན་ལ་འདྲིས་ཤིང། གོམས་
ནས་སྒོམ་པའི་ཤེས་རབ་དང་གསུམ་ལ་རྟག་པར་བརྩོན་པ་ཡིས། རང་དོན་ཚགས་སུ་ཚུད་པ་དང་། ཕྱིས་ནས་མཁས་པའི་བྱ་བ་འཆད་རྩོད་རྩོམ་པ་དང་། མཁྱེན་བརྩེ་ནུས་པས་རྒྱལ་བའི་བསྟན་
པ་རིན་པོ་ཆེ་ལ་བྱ་བ་བྱེད་ནུས་པར་ཤོག་ཅིག་ཅེས་སྨོན་པའོ། །གཉིས་པ་ཚེ་མི་རྟག་པ་རྒྱུད་ལ་སྐྱེ་བར་སྨོན་པ་ནི། དལ་འབྱོར་རྙེད་ཀྱང་སོགས་ནས། རྗེས་སུ་དྲན་པར་ཤོག་བར། དེ་
ལྟ་བུའི་རྙེད་པར་དཀའ་བའི་དལ་འབྱོར་རྙེད་ཀྱང། དེའི་སྲོག་ཏུ་གྱུར་བའི་ཚེ་ནི་རྩྭ་ཁའི་ཟིལ་ཐིག་ལྟར་རིང་དུ་མི་གནས་པར་འཇིག་པར་སླ་བའི་རང་བཞིན་ཅན་གང་ལ་བསམས་ཀྱང་སྙིང་པོ་མེད་པ་མི་
རྟག་པའི་ཆོས་ཅན་ཏེ། དེའི་ཚུལ་སྒོམ་པའི་རིམ་པ་ལ། ཕྱི་སྣོད་ཀྱི་འཇིག་རྟེན་ལ་བསམ་སྟེ་མི་རྟག་པ་བསྒོམ་པ་དང་། ནང་བཅུད་ཀྱི་སེམས་ཅན་ལ་བསམ་སྟེ་མི་རྟག་བསྒོམ་པ་དང། དམ་

༄༅། །པའི་སྐྱེས་བུ་ལ་བསམ་སྟེ་མི་རྟག་པ་བསྒོམ་པ་དང་། སྐྱེ་རྒུའི་བདག་པོ་ལ་བསམ་སྟེ་མི་རྟག་པ་བསྒོམ་པ་དང་། དཔེ་དོན་སྣ་ཚོགས་ལ་བསམ་སྟེ་མི་རྟག་པ་བསྒོམ་པ་དང་། འཆི་
རྐྱེན་ངེས་མེད་ལ་བསམ་སྟེ་མི་རྟག་པ་བསྒོམ་པ་དང་། འདུན་པ་དྲག་པོ་ལ་བསམ་སྟེ་མི་རྟག་པ་བསྒོམ་པ་དང་བདུན་ལས། དང་པོ་ནི། འདི་ལྟར་སེམས་ཅན་སྤྱི་མཐུན་གྱི་བསོད་ནམས་ལས་།
གྲུབ་པའི་ཕྱི་སྣོད་ཀྱི་འཇིག་རྟེན་གླིང་བཞི་རི་རབ་ལྷ་གནས་འཁོར་ཡུག་ལྕགས་རི་དང་བཅས་པ། སྲ་ཞིང་བརྟན་པ་བསྐལ་པའི་བར་དུ་གནས་པ་འདི་དག་ཀྱང་མི་རྟག་པར། བསྐལ་པ་ཆེན་པོ་འདི་
འཇིག་པའི་དུས་ལ་འབབ་དུས། ནང་བཅུད་ཀྱི་འགྲོ་བ་རྣམས་མས་རིམ་གྱིས་སྟོང་ནས་བསམ་གཏན་དང་པོའི་ལྷ་གནས་ཕྱིན་ཆད་ན་སེམས་ཅན་གཅིག་ཀྱང་མེད་པར་འགྱུར་ལ། དེ་ནས་རིམ་
པར་ནམ་མཁའ་ལ་ཉི་མ་བདུན་འཆར་བས། ཉི་མ་གཅིག་གིས་རྩི་ཤིང་དང་ནགས་ཚལ་ཐམས་ཅད་བསྲེགས། གཉིས་པས་ཆུ་ཀླུང་དང་ལྡིང་ག་རྣམས་བསྐམ། གསུམ་པས་ཆུ་ཀླུང་ཆེན་པོ་བཞི་

པོ་བསྐམ། བཞི་པས་མཚོ་ཆེན་པོ་མ་དྲོས་པ་སྐམས། ལྔ་པས་རྒྱ་མཚོ་ཆེན་པོ་རྨིག་རྗེས་ཙམ་ཡང་མ་ལུས་པར་བསྐམ། དྲུག་པས་ས་གཞི་གངས་རི་དང་བཅས་པ་བསྲེགས། བདུན་གྱིས་རི་རབ་
ནས་ཁོར་ཡུག་བར་བསྲེགས་ནས་མེ་ལྕེ་ཐུར་དུ་འཁྱིལ་བས་དམྱལ་ཁམས་བཅོ་བརྒྱད་བསྲེགས། མེ་ལྕེ་གྱེན་དུ་འབར་བས་ཚངས་པའི་གཞལ་ཡས་ཁང་སྟོང་པ་རྣམས་བསྲེགས་ཏེ། དེ་ལྟར་མེས་
འཇིག་བདུན། དེའི་རྗེས་སུ་བསམ་གཏན་གཉིས་པའི་ལྷ་གནས་སུ་སྤྲིན་ཆུའི་སྙིང་པོ་ཅན་ཆགས་པས་ཆར་རྒྱུན་གཤོལ་མདའ་ཙམ་དང་། གཉའ་ཤིང་ཙམ་བབས་པས་འོད་གསལ་གྱི་ལྷ་གནས་ཕྱིན་
ྃཆད་ལན་ཚྭ་ཆུ་ལ་ཐིམ་པ་ལྟར་འཇིག དེ་ལྟར་ཆུས་འཇིག་བདུན་རྫོགས་ནས། འོག་གཞི་རླུང་རྡོ་རྗེ་རྒྱ་གྲམ་གྱེན་དུ་ལངས་ཏེ། བསམ་གཏན་གསུམ་པའི་ལྷ་གནས་མན་ཆད་ཐལ་བ་རླུང་གིས་
གཏོར་བ་ལྟར་གཏོར་ནས་འཇིག དེ་ལྟར་གླིང་བཞི་རི་རབ་བྱེ་བ་ཕྲག་བརྒྱ་སྟོང་གསུམ་པའི་སྟོང་ཆེན་པོའི་འཇིག་རྟེན་ཞིག་ནས། ནམ་མཁའ་སྟོང་པ་གཅིག་ཏུ་གྱུར་པའི་གནས་སྐབས་ཡོད་དུས།

༄༅། །རང་རེ་ལུས་ཆུའི་ཆུ་བུར་བརྡོལ་བ་འདྲ་བ་འདི་ལ་རྟག་བརྟན་ཅི་ཡོད་སྙམ་དུ་སྙིང་ཐག་པ་ནས་བསམ་དགོས་ཏེ། ཡིད་བཞིན་རིན་པོ་ཆེའི་མཛོད་ལས། དེ་ལྟར་རྙེད་དཀའ་དལ་
འབྱོར་རྙེད་གྱུར་ཀྱང་། །སྐད་ཅིག་མི་རྟག་འཇིག་པའི་ཆོས་ཅན་ཏེ། །སྲིད་གསུམ་སྒྱུ་མའི་རང་བཞིན་བསླུ་བར་འགྱུར། །འདི་ལྟར་གླིང་བཞིའི་འགྱུར་བས་བརྒྱན་པ་ཡི། །སྣོད་ཀྱིས་
འཇིག་རྟེན་མི་རྟག་འཇིག་པའི་དཔེའི། །དབུ་བ་རྡོས་འདྲའི་ལུས་ཀྱང་ཤེས་པར་གྱིས། །ཞེས་གསུངས་སོ། །གཉིས་པ་ནི། འདི་ལྟར་མཐོ་སྲིད་རྩེ་ནས། དམའ་བ་དམྱལ་བའི་བར་
སེམས་ཅན་ཡོད་དོ་ཅོག་འཆི་བའི་གནས་ལས་ཐར་བ་ནི་གཅིག་ཀྱང་མེད་ལ། སྐྱེ་བ་ཡོད་ན་འཆི་བའི་ཆོས་ཅན་ཡིན་པས། མཐོ་རིས་ལྷའི་འཇིག་རྟེན་ཕྱིན་ཆད་ན་འདི་ནི་སྐྱེས་ནས་མ་
ཤིའོ་ཞེས་བྱ་བ་དེ་ལྟ་བུ་མ་མཐོང་བའམ་མ་ཐོས་པ་ལྟ་ཅི། དེ་ཤིའམ་མ་ཤི་སྙམ་དུ་ཐེ་ཚོམ་ཟ་བ་ཙམ་ཡང་མེད་དེ། མྱ་ངན་བསལ་བའི་སྤྲིང་ཡིག་ལས། སའམ་འོན་ཏེ་མཐོ་རིས་ན། །

སྐྱེས་ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བའམ། །ཐོས་སམ་འོ་ན་ཐེ་ཚོམ་ཟ། །ཞེས་པ་ལྟར་དྲན། ཁྱད་པར་དང་དེ་འཛམ་གླིང་གི་འགྲོ་བའི་ཚེ་ལ་ངེས་པ་མེད་པའི་སྟེང་ཚེ་
ཡི་སྙིགས་མའི་མཐར་ཐུག་པའི་དུས་འདིར་སྐྱེས་པས་འཆི་བའི་རྐྱེན་ནི་གྲངས་མང་། མི་ཚེའི་ཉི་མ་ནི་ཡུན་ཐུང་། འཆི་བདག་བདུད་པོ་ནི་བང་མགྱོགས། གསུངས་པ་ལྟར། ནམ་འཆི་
དང་འདིར་འཆིའི་ངེས་པ་ནི་མེད། སང་ཙམ་འཆིའམ། དོ་ནུབ་ཙམ་འཆིའམ། ད་ལྟ་དབུགས་འབྱིན་འཇུག་བྱེད་པའི་བར་ཙམ་ལའང་མི་འཆི་བའི་ངེས་པ་མེད་དེ། ཆེད་དུ་བརྗོད་པའི་ཚོམ་ལས། 
སང་ཙམ་འཆི་ཡང་སུས་ཤེས་ཀྱིས། །དེ་རིང་ཉིད་དུ་བཏུན་ཏེ་བྱ། །འཆི་བདག་སྡེ་ཆེན་དེ་དང་ནི། །ཁྱེད་ཉིད་བཤེས་པ་མ་ཡིན་ནོ། །ཞེས་དང། ད་ལྟ་རང་རེ་རྣམས་ནམ་ཞིག་འཆི་དགོས་
སྙམ་པ་ཡོད་ཀྱང་། ནམ་འཆི་ངེས་ཀྱི་འདུ་ཤེས་རྒྱུད་ལ་མ་སྐྱེས་པས་རྟག་འཛིན་ཕྱི་ཚེས་ཀྱི་རེ་དོགས་ཁོ་ན་ལ་གཡེང་ཞིང་། ཚེ་འདིའི་བདེ་སྐྱིད་སྙན་གསུམ་སྒྲུབ་པའི་བྱ་རྩོལ་ལ་ཞེན་པའི་སྐབས་

༄༅། །ཤིག་ན། གློ་བུར་འཆི་བདག་གི་བདུད་པོའི་དགྲ་སྟྭས་རང་གི་སྲོག་ལ་གཟས་པའི་ཚེ། འཇིག་རྟེན་ཕྱི་མའི་ལམ་པོ་ཆེར་འགྲོ་བ་མ་གཏོགས་དཔའ་བའི་དཔུང་། བཙན་པོའི་ཤེད།
ཕྱུག་པོའི་རྒྱུ། མཁས་པའི་གཏམ། མཛེས་མའི་གཟུགས། མགྱོགས་པའི་བང་གང་གིས་ཀྱང་མི་ཕན་ཏེ། དཔའ་བོས་བཀྱེ་ས་མེད། བཙན་པོས་བགོ་ས་མེད། རྒྱུ་ཟས་ཀྱིས་བསླུ་
ས་མེད། བྲོས་ས་དང་གབ་ས་མེད། སྐྱབས་དང་སྐྱོབ་པ་མགོན་དང་དཔུང་གཉེན། ཐབས་དང་ཐུགས་རྗེ་གང་ཡང་མེད་དེ། རྒྱལ་པོ་ལ་གདམས་པའི་མདོ་ལས་རྒྱལ་པོ་ཆེན་པོ་འདི་ལྟ་སྟེ།
དཔེར་ན་ཕྱོགས་བཞི་ནས་རི་ཆེན་པོ་སྲ་བ་བརྟན་པ་སྙིང་པོ་དང་ལྡན་པ། མ་ཞིག་པ། མ་གས་པ། ཤིན་ཏུ་མཁྲེགས་པ། འཕན་མེད་པ། ལྷུན་སྡུག་པ་བཞི་གནམ་ལ་རེ་བཅིངས་ལ་ལྡོག་སྟེ།
རྩྭ་དང་ཤིང་དང་། ཤིང་གེལ་པ་དང་། ཡལ་ག་དང་། ལོ་མ་ཐམས་ཅད། སྲོག་ཆགས་འབྱུང་པོ་ཐམས་ཅད་ཕྱེ་མར་འཐག་ཅིང་འོང་བ་ནི་མགྱོགས་པས་བྲོས་པའམ། སྟོབས་ཀྱིས་བཟློག་པའམ།

ནོར་གྱིས་བསླུ་བའམ། རྫས་དང་སྔགས་དང་སྨན་རྣམས་ཀྱིས་བཟློག་པར་སླ་བ་ཡང་མ་ཡིན་ནོ། །རྒྱལ་པོ་ཆེན་པོ་དེ་བཞིན་ཏུ། འཇིགས་པ་ཆེན་པོ་བཞི་པོ་འདི་དག་འོང་སྟེ། དེ་དག་ལ་ནི་
མགྱོགས་པས་བྲོས་པའམ། སྟོབས་ཀྱིས་བཟློག་པའམ། ནོར་གྱིས་བསླུ་བའམ། རྫས་དང་སྔགས་དང་སྨན་རྣམས་ཀྱིས་བཟློག་པར་སླ་བ་མ་ཡིན་ནོ། །བཞི་གང་ཞེ་ན། རྒ་བ་དང་། ན་
བ་དང་། རྒུད་པ་དང་། འཆི་བའོ། །རྒྱལ་པོ་ཆེན་པོ། །རྒ་བས་ནི་དལ་ལ་བབས་པ་འཇོམས་ཤིང་འོང་ངོ་། །ན་བས་ནི་ནད་མེད་པ་འཇོམས་ཤིང་འོང་ངོ་། །རྒུད་པས་ནི་ཕུན་
སུམ་ཚོགས་པ་ཐམས་ཅད་ནི་འཇོམས་ཤིང་འོང་ངོ། །འཆི་བས་ནི་སྲོག་འཇོམས་ཤིང་འོང་སྟེ། དེ་དག་ལ་ནི་མགྱོག་པས་འབྲོས་པའམ། སྟོབས་ཀྱིས་བཟློག་པའམ། ནོར་གྱིས་
བསླུ་བའམ། རྫས་དང་སྨན་དང་སྔགས་རྣམས་ཀྱིས་ཞི་བར་བྱ་བར་སླ་བ་མ་ཡིན་ནོ། །ཞེས་སོགས་དང་། ཡང་རྒྱལ་པོ་དེའི་ཚེ་དེའི་དུས་ན། ཆོས་ནི་གླིང་དང་གནས་དང་མགོན་དང་སྟོན་

༄༅། །པར་འགྱུར་རོ། །ཞེས་གསུངས་པ་ལྟར། ལུས་འདི་བྲན་གཡོག་ལྟར་དགེ་བའི་ལས་ལ་བཀོལ་ལ། ཟས་གོས་ཀྱི་གླ་རྔན་ཅི་འོས་བསྟབས་ཏེ། ཉིན་མཚན་དུ་དམ་པའི་ཆོས་
ལ་ཅི་ནས་ཀྱང་བརྩོན་པར་གལ་ཆེའོ་སྙམ་དུ་ཡང་ཡང་བསམ་ནས་མི་རྟག་པའི་ཚུལ་བསྒོམ་མོ། །གསུམ་པ་ནི། འདི་ལྟར་ད་ལྟའི་བསྐལ་པ་བཟང་པོ་འདི་ལ་སྔོན་དུ་བྱོན་པའི་སངས་རྒྱས་རྣམ་
པར་གཟིགས་དང་། གཙུག་ཏོར་ཅན་ལ་སོགས་པས་སངས་རྒྱས་རབས་བདུན་འཁོར་ཉན་ཐོས་དགྲ་བཅོམ་པའི་ཚོགས་དང་བཅས་པ་བསམ་གྱིས་མི་ཁྱབ་པ་བྱོན། ད་ལྟ་རྒྱལ་བ་ཐུགས་རྗེ་ཅན་ཤཱཀྱ་
ཐུབ་པའི་བསྟན་པའི་ལྷག་ཞབས་ཙམ་ལུས་པ་འདི་ཀ་མ་གཏོགས་སངས་རྒྱས་ཐམས་ཅད་མྱ་ངན་ལས་འདས། ཆོས་ཀྱང་རིམ་ཀྱིས་ནུབ། ད་ལྟའི་བསྟན་པ་འདི་ལ་ཉན་ཐོས་ཆེན་པོ་རེ་རེ་ཡང་
ཝའཁོར་དགྲ་བཅོམ་པའི་ཚོགས་དུ་མ་ཞིག་བྱོན་དེ་དག་ཀྱང་རིམ་གྱིས་ཕུང་པོ་ལྷག་མ་མེད་པའི་དབྱིངས་སུ་མྱ་ངན་ལས་འདས། དེ་ལས་གཞན་ཡང་རྒྱ་གར་འཕགས་པའི་ཡུལ་དུ་བཀའི་བསྡུ་བ་དང་

པོའི་དུས་གནས་བརྟན་འོད་སྲུང་ཆེན་པོ། ཉེ་བར་འཁོར། ཀུན་དགའ་བོ་སོགས་དགྲ་བཅོམ་པ་ལྔ་བརྒྱ་དང་། བཀའ་བསྡུ་བར་པ་དང་། ཐ་མའི་དུས་དགྲ་བཅོམ་བྱང་སེམས་དང། རྒྱ་གར་
གྱི་སློབ་དཔོན་རྒྱན་དྲུག་མཆོག་གཉིས་གྲུབ་ཐོབ་བརྒྱད་ཅུ་སོགས་ལམ་གྱི་ཡོན་ཏན་ལ་དབང་འབྱོར་པ་མངོན་ཤེས་དང་རྫུ་འཕྲུལ་ཐོགས་པ་མེད་པ་དུ་མ་ཞིག་བྱོན། བོད་གངས་ཅན་གྱི་ལྗོངས་
འདིར་ཡང་ཨོ་རྒྱན་སངས་རྒྱས་གཉིས་པ། མཁན་པོ། ཆོས་རྒྱལ། བི་མ་ལ་སོགས་ཀྱིས་ཐེག་དགུའི་ཆོས་འཁོར་བསྐོར་བའི་སྐབས་སུ་རྗེ་འབངས་གྲུབ་ཆེན་ཉེར་ལྔ། ཡེར་པའི་གྲུབ་
ཆེན་བརྒྱད་ཅུ་ལ་སོགས་བྱོན། ཕྱིས་སུ་ཡང་རྙིང་མའི་སོ་ཟུར་རྙིབས་གསུམ། གསར་མ་བཀའ་གདམས་པའི་ཁུ་རྔོག་འབྲོམ་གསུམ་བཀའ་བརྒྱུད་པའི་མར་མི་དྭགས་གསུམ། ས་སྐྱའི་གོང་མ་
རྣམ་ལྔ། དགའ་ལྡན་པའི་རྗེ་ཡབ་སྲས་གསུམ། ཞི་བྱེད་གཅོད་ཡུལ་བརྒྱུད་པའི་གྲུབ་ཐོབ་སོགས་མཁས་ཤིང་གྲུབ་པ་བརྙེས་པ་འབྱུང་བཞི་ལ་རང་དབང་ཐོབ་ནས་གནོད་པ་བྲལ་བ། ཟད་པར་

༄༅། །དང་ཟིལ་གནོན་དང་ལམ་རིམ་གཉིས་ཀྱི་ཏིང་འཛིན་གྱིས་རྫུ་འཕྲུལ་བསམ་གྱིས་མི་ཁྱབ་པ་སྟོན་པ་དུ་མ་བྱོན་པ་རྣམས་ཀྱིས་རྟག་འཛིན་ཅན་ཆོས་ལ་བསྐུལ་བའི་ཆེད། ལེ་ལོ་ཅན་
གྱི་ཆོས་སྒྲུབ་བསམ་ཕྱི་བཤོལ་དུ་མི་ལུས་པའི་ཆེད་དུ་མི་རྟག་པའི་ཚུལ་བསྟན་ཏེ། ལུང་ལས། མཚན་སྟོང་གིས་འབར་བདེ་གཤེགས་སྙིང་པོའི་སྐུ། །བསོད་ནམས་བརྒྱ་ལས་གྲུབ་པའམ་མི་རྟག་ན། །
དབུ་བ་རྡོལ་འདྲའི་ཡིད་བརྟན་མི་རུང་བའི། །རང་གི་ལུས་འདི་ངེས་པར་ཅིས་མི་འཇིག །འགྲོ་བའི་དོན་གཤེགས་རྒྱལ་བ་ཉི་མ་འདྲ། །དམ་ཆོས་མཛོད་ཀྱི་ཟླ་བ་ནུབ་ལ་ལྟོས། །རང་གི་ཕུན་
ཚོགས་འཁོར་དང་ལོངས་སྤྱོད་ཀུན། །རྟག་པ་མེད་པ་ཉིད་དུ་མཁྱེན་འཚལ་ལོ། །ཞེས་པ་ལྟར། དེ་ལྟར་དམ་པའི་སྐྱེས་བུ་སྐྱེ་འཆི་ལ་རང་དབང་ཐོབ་པ་རྣམས་མྱ་ངན་ལས་འདའ་བའི་ཚུལ་
བསྟན་དུས། རང་རེ་རྣམས་ལས་ངན་གྱི་རྒྱུ་ལས་བྱས། རྐྱེན་ངན་གྱི་རླུང་གིས་བརྡས། བག་ཆགས་ངན་པས་མཚམས་སྦྱར། འབྱུང་བཞིའི་གདོས་པོས་བཅིངས། མི་གཙང་བའི་འཁྲུལ་འཁོར་

ལ་སེམས་ཀྱི་རྒྱུད་བརྟེན་པའི་སྒྱུ་ལུས་ཀྱི་ཐོ་ཡོར་འདི་ནམ་འཇིག་དང་འདིར་འཇིག་གི་ངེས་པ་མེད་པས། མྱུར་བ་ཉིད་དུ་སྒོ་གསུམ་དགེ་བའི་ལམ་བཞག་ནས་དམ་པའི་ལྷ་ཆོས་ལས་བྱ་རྒྱུ་
གཞན་མེད་པ་བྱེད་སྙམ་དུ་མི་རྟག་པ་བསྒོམ་མོ། །བཞི་པ་ནི། འདི་ལྟར་ཚངས་པ་དང་། དབང་ཕྱུག་ཆེན་པོ་དང་། ཁྱབ་འཇུག་དང་། བརྒྱ་བྱིན་དང་། འཇིག་རྟེན་སྐྱོང་བའི་རྒྱལ་པོ་ཆེན་
པོ་བཞི་ལ་སོགས་པ་ཚེ་བསྐལ་པར་ཐུབ་ཅིང་། ལུས་ཀྱི་འོད་ཟེར་གྱིས་འཇིག་རྟེན་འགེངས་ཤིང་ཉི་མ་སྟོང་བས་གཟི་བྱིན་ལྷག་པ། གཟི་བརྗིད་ཀྱི་ལྷུན་གསེར་རི་བས་ཆེ་བ། བསོད་ནམས་
ཀྱི་གྲགས་པ་གནམ་ས་ཀུན་ཏུ་ཁྱབ་པ་འཇིག་རྟེན་གསུམ་གྱི་གཙོ་བོར་གྱུར་ཅིང་འབྱོར་པ་དམ་པས་བརྒྱན་པ་དང་། རང་འོད་ཀྱིས་གླིང་བཞིའི་མུན་པ་སེལ་བའི་ལྷའི་བུ་ཉི་མ་དང་ཟླ་བའང་བསོད་
ནམས་ཀྱི་འཕེན་པ་རྫོགས་དུས་རང་གི་ལག་པ་བརྐྱང་བསྐུམ་ཙམ་ཡང་མི་མཐོང་བའི་མུན་པའི་གནས་སུ་སྐྱེ་བའི་དུས་སྐབས་ཡོད་པས་མི་རྟག་སྟེ། འདུལ་བ་ལུང་ལས། ཚངས་དང་བརྒྱ་བྱིན་

༄༅། །དྲག་པོ་མིག་སྟོང་ལྡན། །སྲེད་མེད་གྱུར་ཀྱང་མི་རྟག་ཕ་རོལ་འགྲོ། །ཉི་མ་ཟླ་བ་ཡུད་ཙམ་རོལ་པ་དང་། །ས་ཆེན་གླིང་བཞིའི་འཇིག་རྟེན་སྟོངས་ལ་ལྟོས། །ཞེས་པ་ལྟར། སྟོབས་
དང་འབྱོར་པས་མངོན་པར་མཐོ་བ་འཁོར་ལོས་སྒྱུར་རྒྱལ་རྣམས་དང་། རྒྱ་གར་འཕགས་ཡུལ་དུ་མང་པོས་བཀུར་བའི་རྒྱལ་བརྒྱུད་འཛམ་གླིང་ལ་མངའ་དབང་བསྒྱུར་བ་བསམ་གྱིས་མི་ཁྱབ་
པ་དང་། གཞན་ཡང་པཱ་ལ་རྣམ་གསུམ་ཙནྡྲ་སོ་བདུན་རྒྱ་གར་ཤར་ནུབ་ཀྱི་རྒྱལ་བོ་བྱོན་པ་རྣམས་དང་། བོད་ལྗོངས་འདིར་རྗེ་གཉའ་ཁྲི་བཙན་པོ་ནས་ཆོས་རྒྱལ་མེས་དབོན་རྣམ་གསུམ་སོགས་
མངའ་ཐང་འབྱོར་བ། ཁེ་དྲག་སྟོབས་ནུས་ཆེ་བ་བྱོན་ཀྱང་། ད་ལྟ་དེ་ལྟར་བྱས་བའི་གཏམ་གྱི་ལྷག་མ་ཅུང་ཟད་སྒྲོགས་པ་ལས། ཅི་ཡང་མེད་པ་ལ་བསམ་ནས་ཆེ་དགུའི་སྟོབས་འབྱོར་ལ་སྙིང་
པོ་མེད་པ་རྨི་ལམ་ལྟ་བུར་རྟག་པ་བརྟན་པ་ཅི་ཡོད་བསམས་ནས་མི་རྟག་པ་ཡང་ཡང་བསྒོམ་དགོས་ཏེ། ཆེད་དུ་བརྗོད་པའི་ཚོམ་ལས། རིན་ཆེན་བདུན་ལྡན་རྒྱལ་པོ་དང་། །གཞན་ཡང་

རྒྱལ་ཕྲན་བློན་པོ་དང་། །དགེ་སྦྱོང་བྲམ་ཟེ་ཁྱིམ་བདག་སོགས། །འགྲོ་བ་འདི་ཀུན་མི་རྟག་སྟེ། །རྨི་ལམ་འགྲོ་བ་ཇི་བཞིན་ནོ། །ཞེས་སོ། །ལྔ་པ་ནི། སྤྱིར་བསྐལ་པའི་འཕེལ་འགྲིབ་ལ་
བསམས་ཀྱང་ཕུན་ཚོགས་ལྷ་ལ་འགྲན་པ་ཡང་ཡོད་ཀྱང་། ཉོན་མོངས་པ་དང་མི་དགེ་བའི་དབང་གིས་རིམ་གྱིས་ནུབ་སྟེ་ད་ལྟའི་འདི་ལྟ་བུར་གྱུར། ད་དུང་ཡང་མི་རྣམས་ཉོན་མོངས་ཇེ་རགས་
སུ་གྱུར་པས་ཚེ་དང་བསོད་ནམས་ཐམས་ཅད་བྲི་སྟེ། ཚེ་ལོ་བཅུ་པའི་བར་དུ་ཚེ་ཚད་ཐུང་ངུར་འགྲོ། ནད་མཚོན་མུ་གེའི་བསྐལ་པས་འགྲོ་བ་ཕལ་ཆེར་ཟད། ལྷག་མ་ལུས་པ་ལ་རྒྱལ་བ་བྱམས་
པའི་སྤྲུལ་པས་སྲོག་གཅོད་སྤངས་པའི་ཆོས་སོགས་དགེ་བཅུ་རིམ་བཞིན་བསྟན་པས་ཚེ་འཕེལ་ནས་བརྒྱད་ཁྲི་ཐུབ་དུས་མགོན་པོ་བྱམས་པ་བྱོན་ནས་སངས་རྒྱས་ཏེ་ཆོས་ཀྱི་འཁོར་ལོ་བསྐོར། དེ་
ལྟར་འཕེལ་འགྲིབ་ཀྱི་ཁུག་པ་བཅོ་བརྒྱད་རྫོགས་ནས་ཚེ་ལོ་དཔག་མེད་ཐུབ་དུས། སངས་རྒྱས་མོས་པ་བྱོན་ནས་བསྐལ་བཟང་སངས་རྒྱས་སྟོང་གི་སྐུ་ཚེའི་ཚད་བསྡམས་པའི་ཡུན་དུ་བཞུགས་ནས་

༄༅། །འགྲོ་དོན་ཀྱང་དེ་ལྟར་མཛད། མཐར་བསྐལ་པ་འདི་ཡང་འཇིག་པར་འགྱུར་བ་དང་། བྱེ་བྲག་ནམ་ཟླ་དུས་བཞིའི་འགྱུར་ལྡོག་དབྱར་དགུན་སྟོན་དཔྱིད་ཀྱིས་སྔ་མ་སྔ་མའི་དུས་
ཀྱི་གནས་སྐབས་ལས་གཞན་དུ་འགྱུར་ཏེ་མི་རྟག ཁ་སང་དང་དེ་རིང་། ད་ནངས་དང་དོ་དགོང་། ད་ལོ་དང་སང་ཕོད་སོགས་རིམ་པར་འགྱུར་བས་ཡིད་བརྟན་དུ་མི་རུང་། སྔོན་འབྱོར་ཞིང་དར་
བ་རྣམས་ད་ལྟར་རྒུད། སྔོན་དབུལ་པོ་དང་ཉམ་ཆུང་རྣམས་ད་ལྟ་ཁ་དྲག་དང་སྟོབས་འབྱོར་འཛོམས། རང་གི་ཕ་མེས་ཀུན་དང་སྲིང་མོ་གཡོག་འཁོར་སྒོ་ཕྱུགས་སོགས་སྔར་ཡོད་རྣམས་ཤི་ནས་ད་ལྟ་
གར་ཡོད་དང་འདིར་ཡོད་ཙམ་ཡང་མི་ཤེས། ལོ་སྔ་མ་བཙན་ཕྱུག་འཕེལ་དར་འཛོམས་པའི་མི་ཡུལ་ཁམས་ཀྱི་རྒྱན་ལྟ་བུ་རྣམས་ལོ་རྗེས་མའི་དུས་སུ་མིང་གི་ལྷག་རོལ་དུ་གྱུར་པ་སོགས་ཀྱིས་
བཝ མི་རྟག་པའི་ཚུལ་ལ་བསམ་སྟེ། སྐྱེས་པའི་མཐའ་མ་འཆི། འདུས་པའི་མཐའ་མ་འབྲལ། བསགས་པའི་མཐའ་མ་འཛད། མཐོན་པོའི་མཐའ་མ་ལྷུང་བར་འགྱུར་བས་རྟག་པ་མེད་དེ། ཡིད་

བཞིན་མཛོད་ལས། སྐྱེས་པ་ཐམས་ཅད་རིམ་བཞིན་འཆི་བས་ཀྱང་། །བདག་གི་ཚེ་སྲོག་འཆི་བར་འགྱུར་ལ་སོམས། །ཚོང་དུས་རུ་བཞི་མགྲོན་ཁང་གནས་རྣམས་སུ། །ཕྱོགས་ཀྱི་སྐྱེ་བོ་
འདུས་ཤིང་གྱེས་པའི་དཔེས། །འདུས་པ་འབྲལ་ཞེས་སྙིང་ནས་ངེས་པར་བསམ། །ལོངས་སྤྱོད་འབྱོར་པ་ཕུན་ཚོགས་དང་ལྡན་པའི། །གྲོང་རྣམས་སྟོང་ཞིང་མེད་པར་གྱུར་བའི་དཔེས། །
བསགས་པ་འཛད་ཅེས་ནོར་རྣམས་གང་ལ་ཡང་། །མི་རྟག་སྙིང་པོ་མེད་པས་མ་ཆགས་བྱ། །མཐོ་རིས་གྲོང་གི་འབྱོར་པས་མངོན་མཐོ་བ། །ཤི་བའི་འོག་ཏུ་ངན་འགྲོར་ལྟུང་བའི་དཔེས། །
འབྱོར་ཚེ་དྲེགས་པས་སྙེམས་པ་མེད་པར་མཛོད། །ཅེས་སོ། །དྲུག་པ་ནི། འཆི་བའི་རྐྱེན་ཤིན་ཏུ་མང་ལ། འཚོ་བའི་རྐྱེན་ནི་ཉུང་བ་ཡིན་ཏེ། སློབ་དཔོན་ཨཱརྱ་དེ་ཝས། འཆི་བའི་རྐྱེན་ནི་
ཤིན་ཏུ་མང་། །འཚོ་བའི་རྐྱེན་ནི་ཤིན་ཏུ་ཉུང་། །དེ་ཡང་འཆི་བའི་རྐྱེན་དུ་འགྱུར། །ཞེས་པ་ལྟར། མེ་དང་ཆུ་དང་དུག་དང་གཡང་ས་དང་། །མི་རྒོད་གཅན་གཟན་ལ་སོགས་འཆི་བའི་

༄༅། །རྐྱེན་ནི་ཤིན་ཏུ་མང་། སྙིགས་དུས་མ་མོ་མཁའ་འགྲོ་འཁྲུགས་པའི་ཁ་རླངས་ལས། ནད་རིགས་མི་འདྲ་བ་མང་པོས་ཧུར་ཐུམ་དུ་ཤི་བ་དང་། འཚོ་བའི་རྐྱེན་དུ་རློམས་པའི་ཁ་ཟས་
གོས་སོགས་ཀྱང་འཆི་རྐྱེན་དུ་འགྱུར་བ་ཡོད་དེ། དུག་ཅན་གྱི་བཟའ་བ་ཟོས་པའམ། ཤ་སོགས་སྦྲེན་ནས་དམར་གདོན་དུ་འགྱུར་བ་ལྟ་བུའི་ཟས་དང་སྤྱོད་ལམ་ཉེས་པས་སྐྲན་དང་བད་ཀན་ཆུ་
ནད་སོགས་བསྐྱེད་དེ་འཆི་བའི་རྐྱེན་བྱས་པ་ཡོད། འཆི་བའི་དུས་མ་ངེས་ཏེ། ཁ་ཅིག་མ་ཡི་མངལ་དུ་འཆི་བ་ཡང་ཡོད། ཁ་ཅིག་སྐྱེས་མ་ཐག་ཏུ་འཆི་བ་ཡང་ཡོད། ཁ་ཅིག་གོག་པོ་འགོག་
ཙམ་ན་འཆི་བ་ཡང་ཡོད། ཁ་ཅིག་དར་ལ་བབས་ནས་འཆི་བ་ཡང་ཡོད། ཁ་ཅིག་རྒས་ཤིང་འཁོག་ནས་འཆི་བ་ཡང་ཡོད། ཁ་ཅིག་ལོ་ནད་སྟན་ལ་འབྱར་ནས་འཆི་བ་ཡང་ཡོད། ཁ་ཅིག་
གཟའ་གདོང་ཐུག་ལྟ་བུས་ཟས་ཟ་འཕྲོ། གཏམ་བཤད་འཕྲོ། ལས་ཀ་བྱེད་འཕྲོར་ཤི་བ་ཡང་ཡོད། ཁ་ཅིག་རང་གིས་རང་གསོད་པ་ཡང་ཡོད། དེ་ལྟར་འཆི་བའི་རྐྱེན་གྲངས་མང་བའི་

དབུས་ན། འཚོ་བའི་ཚེ་ནུས་པ་ཆུང་བ་རླུང་ནང་གི་མར་མེ་ལྟར་གནས་པས། དུས་ད་ལྟ་ཙམ་ལ་འཆི་བ་གློ་བུར་དུ་སླེབས་ཏེ། སང་ཙམ་ངན་སོང་གི་གནས་སུ་ལུས་རེ་བླང་མེད་པའི་ངེས་པ་
མི་འདུག་པས་ནམ་འཆི་ཆ་མེད། འཆི་རྐྱེན་ངེས་མེད། གར་འཆི་དང་འདིར་སྐྱེ་མེད་པ་ལ་བློ་སྦྱངས་ནས་ཡིད་ཆེས་ཐོབ་པར་བྱའོ། །བདུན་པ་ནི། དུས་དང་གནས་སྐབས་ཐམས་ཅད་དུ་འཆི་
བ་མི་རྟག་པ་བསྒོམ་པའི་སེམས་དང་མ་བྲལ་བར་འགྲོ་འདུག་ཟ་ཉལ་གང་བྱས་ཀྱང་། དེ་དག་གི་གནས་སྐབས་དེ་ཕན་ལས་རང་ཉིད་མི་འདུག་པར་འཆི་འགྲོ་བསམ་པའི་འདུན་པ་དྲག་པོ་ལས་
རྟག་འཛིན་མི་བྱེད། དོ་ནུབ་བམ་སང་གི་ཉིན་མོ་ཙམ་ལའང་མི་འཆི་བསམ་པའི་བློ་གཏད་མི་ཐུབ་པ། དུས་དགྲའི་དབང་པོས་རང་གི་ཚེ་སྲོག་སྐད་ཅིག་ལ་བཅོམ་ནས། སོང་དང་འཇིག་
རྟེན་ཕྱི་མ་གང་སྔ་མི་ཤེས་པར་འགྱུར་བའི་ཚུལ་རིག་པ་ལ་འཇིགས་པར་བྱས་ནས། ཚེ་འདི་སྒྲུབ་པའི་བསམ་པ་དགྲ་འདུལ་གཉེན་སྐྱོང་སྔར་འདི་བྱས་དང་ཕྱིས་འདི་བྱེད་སྙམ་པ། སྦྱོར་བ་

༄༅། །ཚོང་སོ་ནམ། འདུ་འཛི་སྙན་གྲགས། ལོངས་སྤྱོད་སྤེལ་བ་མཐའ་དག་རྒྱངས་བསྲིངས་ནས། སྐྱུག་ནད་ཅན་ལ་ཟན་བྱིན་པ་ལྟར་ཡིད་དེ་ལ་མི་འཇུག་པར་ཞེན་པ་ལོག་དགོས་ཏེ། དེ་
བས་དུས་མཐར་བབ་ཚེ་གཉེནབཤེས་ཡུལ་འཁོར་ནོར་རྫས་རྣམས་རྗེས་སུ་འབྲང་བ་ལྟ་ཅི་སྨོས། རང་གི་མལ་སྟན་དང་བཟའ་བཏུང་དང་། གྱོན་འཕྲོ་ཡན་ཆད་ཀྱིས་བདག་འདོར། དེ་བས་།
ཀྱང་གཅེས་པར་བཟུང་བའི་ལུས་འདིས་བདག་འདོར། བདག་གིས་ཀྱང་དེ་དག་དང་འབྲལ་མི་ཕོད་ཀྱང་། རང་དབང་མེད་པར་འདོར་ནས་འབྲལ་བའི་ཆོས་ཅན་ལ་བསམས་ནས་གང་ལ་ཡང་སྙིང་
པོ་མེད་པ། མི་རྟག་པ་འཆི་བ་ཐོག་བབ་ཏུ་བྱུང་ཚེ་ཉེ་འབྲེལ་གྱིས་མཐའ་བསྐོར་ནས་སྨྲེ་སྔགས་འདོན་ཀྱང་ལས་ཀྱི་རྣམ་སྨིན་བགོ་བཤའ་བྱ་རྒྱུ་མེད་དེ། རང་ཉིད་ཀྱི་རྗེས་སུ་འབྲངས་ནས་འཇིག་
རྟེན་ཕྱི་མའི་ལམ་པོ་ཆེར་མར་གྱི་དཀྱིལ་ནས་སྤུ་བཏོན་པ་བཞིན་རང་ཉིད་གཅིག་པུ་འགྲོ་དགོས་པས། དེ་ལྟའི་འཆི་བ་དེ་ད་ལྟ་ཙམ་ཡང་མི་འོང་བའི་གདིང་མེད་པས་རྗེས་སུ་དྲན་པར་ཤོག་ཅིག་

ཅེས་སྨོན་ནས། དུས་རྟག་ཏུ་དྲན་པ་དང་ཤེས་བཞིན་དང་མ་བྲལ་བའི་ངང་ནས་ཚེ་འདིའི་འཁོར་བའི་བྱ་བཞག་ཐམས་ཅད་མི་རྟག་སྙིང་པོ་མེད་པར་ཤེས་ནས། ཡང་དག་པའི་ཆོས་ལ་བསྐུལ་
ནས་མི་རྟག་པ་བསྒོམས་པའི་ཕན་ཡོན་ནི། ཡིན་བཞིན་མཛོད་ལས། དེ་ཡི་ཕན་ཡོན་ཤིན་ཏུ་མཐའ་ཡས་ཏེ། །འཁོར་བའི་ཉེས་སྤོང་ཡོན་ཏན་ངང་གིས་འདུ། །རྟག་འཛིན་ལས་གྲོལ་དགྲ་
གཉེན་ཆགས་སྡང་ཞིག །དགེ་ལ་རབ་བརྩོན་ཚེ་འདི་འཁྲུལ་པར་ཤེས། །ཚོགས་གཉིས་རབ་རྫོགས་གྲགས་ལྡན་ལྷས་གཟིགས་ཤིང་། །བདེ་བར་ཚེ་ཡི་དུས་བྱེད་མཐོ་རིས་འགྲོ། །མྱུར་
དུ་འཆི་མེད་བདུད་རྩིའི་གོ་འཕང་ཐོབ། །ཅེས་གསུངས་སོ། །གསུམ་པ་ལས་འབྲས་ལ་ཡིད་ཆེས་པར་སྨོན་པ་ནི། ཚེ་འཕོས་ནས་ཀྱང་སོགས་ནས། འཇུག་ལྡོག་བྱེད་པར་ཤོག་བར་
དེ་ལྟར་ཚེའི་གནས་སྐབས་གཞན་དང་གཞན་དུ་འགྱུར་བས་ཚེ་འཕོས་ནས་ཀྱང་། མེ་ཤི་ཆུ་སྐམ་ལྟ་བུ་མ་ཡིན་པར་ནང་པ་སངས་རྒྱས་པའི་ཁྱད་ཆོས་ལས་མ་བྱས་པ་དང་མི་འཕྲད། རང་གིས་

༄༅། །བསགས་པའི་ལས་གཞན་ལ་མི་འཕོ། །བྱས་པ་ཆུད་མི་ཟ། ཐོག་མ་མེད་པ་ནས་མ་རིག་པའི་དབང་གིས་འཁོར་བ་ཟོ་ཆུའི་འཁྱུད་མོ་བཞིན་གཅིག་ནས་གཅིག་ཏུ་འཁོར་ནས་
འཁྱམས་པའི་གནས་སྐབས་ན། ནག་པོ་མི་དགེ་བ་བསགས་པའི་ལས་ཀྱི་འབྲས་བུ་སྡུག་བསྔལ་བ། ཚོགས་ཤིང་དུས་ལ་བབ་པའི་ཚེ་ལས་བྱེད་པ་པོ་རང་ཐོག་འབའ་ཞིག་ཏུ་མྱོང་བར་འགྱུར་
རྒྱུ བ་ཡིན་ཞིང་། མདོ་ལས། ལུས་ཅན་རྣམས་ཀྱི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་
གསུངས་པས། ལས་དེ་ལ་དབྱེ་ན། དཀར་པོ་དགེ་བའི་ལས་དང་། ནག་པོ་སྡིག་པའི་ལས། མི་གཡོ་བའི་ལས་དང་གསུམ་དུ་དབྱེ་མོད་ཀྱང་། འདིར་སྲིད་པ་སྒྲུབ་པའི་ལས། ཞི་བར་སྦྱོར་
བཝ བའི་ལས། དེ་གཉིས་ཀྱི་གནས་སྐབས་གཞན་བསྟན་པའོ། །དང་པོ་ལ་ལས་ཀྱི་ངོ་བོ་མདོར་བསྟན། དེའི་རྟེན་གཞི་བྱེ་བྲག་ཏུ་བཤད། རྟེན་ཆོས་ལས་ཀྱི་རབ་ཏུ་དབྱེ་བ་དང་གསུམ་ལས། 

དང་པོ་ནི། སེམས་ཉིད་ངལ་བསོ་ལས། འཁོར་བར་འདུ་བྱེད་ལས་དེ་དཀར་ནག་གཉིས། །དགེ་དང་མི་དགེ་བཅུ་བཅུའི་རང་བཞིན་ནོ། །ཞེས་པས་མི་དགེ་བ་བཅུ་དང་། བསོད་ནམས་ཆ་།
མཐུན་གྱི་དགེ་བ་བཅུས་སྲིད་པ་མངོན་པར་སྒྲུབ་པ་སྟེ། དེའང་མི་དགེ་བས་ངན་སོང་དང་སྡུག་བསྔལ་སྐྱེད། བསོད་ནམས་ཆ་མཐུན་གྱི་དགེ་བ་བཅུས་བདེ་འགྲོ་མཐོ་རིས་མངོན་པར་སྒྲུབ་
པ་སྟེ། དྲན་པ་ཉེར་བཞག་ལས། མི་དགེས་ངན་སོང་དག་དང་སྡུག་བསྔལ་འཐོབ། །དགེ་བ་ཡིས་ནི་བདེ་དང་མཐོ་རིས་འགྲོ། །ཞེས་སོ། །གཉིས་པ་ནི། ལས་དེ་དག་གང་ལ་བརྟེན་
ཅིང་གང་གི་སྟེང་དུ་གསོག་ཅེ་ན། འཇམ་དཔལ་ཡེ་ཤེས་དྲི་མ་མེད་པའི་མདོ་ལས། ཀུན་གཞི་ཀུན་གྱི་གཞི་ཡིན་ཏེ། །འཁོར་དང་མྱ་ངན་འདས་པ་དང་། །རྣམ་པར་བྱང་བའི་གཞི་མ་ཡིན། །
ཞེས་སོ། །དེ་ལ་ས་བོན་གྱི་ཚུལ་དུ་བརྟེན་ལ། དེའང་དབྱིངས་དེ་བཞིན་ཉིད་ལ་ཀུན་གཞི་ཞེས་དབྱེ་གཞིར་བྱས་པ་ནི་གང་དུའང་མ་ཕྱེ་བའི་ལུང་མ་བསྟན་ཡིན་ལ། དེའི་སྟེང་ངམ་ངང་ན་རིག་པ་

༄༅། །ཡེ་ནས་འདུས་མ་བྱས་པའི་རང་བཞིན་ལྷུན་གྲུབ་ཏུ་བརྟེན་པའི་ཆ་ནས་སྦྱོར་བ་དོན་ཀྱི་ཀུན་གཞི་ཞེས་བྱའོ། །དེ་ཉིད་མ་རིག་པས་གཞི་བྱས་ཏེ། འཁོར་བའི་ཆོས་རྣམ་ཤེས་ཚོགས་
བརྒྱད་བག་ཆགས་དང་བཅས་པ་བརྟེན་པའི་ཆ་ནས། བག་ཆགས་སྣ་ཚོགས་པའི་ཀུན་གཞི་ཞེས་བྱའོ། །དེའང་ཀུན་གཞི་ལུང་མ་བསྟན་གྱི་སྟེང་ན་འཁོར་བའི་རྒྱུ་འབྲས་མི་དགེ་བ་དང་། དགེ་
བ་དམན་པ་རྣམས་དང་། མྱ་ངན་ལས་འདས་པའི་བྲལ་བྱའི་རྒྱུ་ཐར་པ་ཆ་མཐུན་པ་རྣམས་དང་། རྣམ་པར་བྱང་བའི་ལས་ལམ་མངོན་པར་རྟོགས་པ་ཇི་སྙེད་པ་ཀུན་བརྟེན་པ་ཡིན་ནོ། །དེ་ཡང་
ཐར་པ་ཆ་མཐུན་གྱི་དགེ་བ་ལམ་བདེན་གྱིས་བསྡུས་པ་རྣམས་འདུས་བྱས་གློ་བུར་བ་ཡིན་པས། བག་ཆགས་སྣ་ཚོགས་པའི་ཀུན་གཞིས་བྲལ་རྒྱུའི་ཚུལ་དུ་བརྟེན་པ། དེའི་བྲལ་འབྲས་རིགས་ཀྱི་
སྟེང་དུ་བརྟེན་ཏེ། སྤྲིན་ཉི་མས་བསྒྲིབས་པའི་དག་བྱ་སངས་པའི་ཆ་ཉི་མ་ཉིད་ལ་བརྟེན་པ་བཞིན་ནོ། །འདི་ལྟར། རྒྱུད་བླ་མ་ལས། ས་ནི་ཆུ་ལ་ཆུ་རླུང་ལ། །རླུང་ནི་མཁའ་ལ་རབ་

ཏུ་གནས། །མཁའ་ནི་རླུང་དང་ཆུ་དག་ལ། །ལས་དང་ཉོན་མོངས་ཚུལ་བཞིན་མིན། །ཡིད་ལ་བྱེད་པ་རྟག་ཏུ་གནས། །ཚུལ་བཞིན་མ་ཡིན་ཡིད་བྱེད་ནི། །སེམས་ཀྱི་དག་པ་ལ་རབ་གནས། ། 
སེམས་ཀྱི་རང་བཞིན་ཆོས་རྣམས་ནི། །ཐམས་ཅད་ལ་ཡང་གནས་མ་ཡིན། །ཞེས་སོ། །དེའང་མྱ་ངན་ལས་འདས་པའི་ཡོན་ཏན་བརྟེན་པའི་ཆ་ནས་སྦྱོར་བ་དོན་གྱི་ཀུན་གཞི་ཞེས་བྱ། སེམས་།
ཉིད་ཀྱི་སྟེང་ན་འཁོར་བའི་བག་ཆགས་བརྟེན་པའི་ཆ་ནས་བག་ཆགས་སྣ་ཚོགས་པའི་ཀུན་གཞི་ཞེས་བྱའོ། །ཅིའི་ཕྱིར་ཞེ་ན། དགེ་བ་དང་མི་དགེ་བ་དང་། ཐར་པ་དང་རྣམ་པར་བྱང་བའི་ལས། 
རང་བཞིན་གདོད་མ་ནས་མེད་ལ་གློ་བུར་སྐྱེས་པ་སོག་པའི་རྟེན་བྱེད་པའི་ཕྱིར་རོ། །གསུམ་པ་ནི། སེམས་ཉིད་ངལ་གསོ་ལས། རྟེན་ཆོས་ལས་ཀྱི་རྩ་བ་མ་རིག་པ། །ངོ་བོ་འདོད་ཆགས་
ཞེ་སྡང་གཏི་མུག་གསུམ། །དེས་བསྐྱེད་སྨིན་པར་འདུ་བྱེད་དཀར་ནག་གཉིས། །ཞེས་པས། འོད་གསལ་བའི་སེམས་ཉིད་རང་ངོ་མ་རིག་པས། གཟུང་འཛིན་འཁྲུལ་པའི་གཞི་ལང་ནས་

༄༅། །འཁོར་བར་སེམས་ཅན་ཐམས་ཅད་འཁྲུལ་ཏེ། སྡུད་པ་ལས། སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། །དེ་ཀུན་མ་རིག་ལས་གྱུར་བདེ་བར་གཤེགས་པས་བསྟན། །
ཞེས་པའི་ཚུལ་གྱིས་ཐ་མ་ངན་སོང་། འབྲིང་མི། མཆོག་ལྷ་རྣམས་རང་རང་གི་ལས་ཀྱིས་བདེ་སྡུག་སྣ་ཚོགས་ལ་སྤྱོད་པ་དེ་ཡང་། རྩ་བ་མ་རིག་པ། དེ་དང་མཚུངས་ལྡན་གྱི་དུག་གསུམ། དེ་
དང་མཚུངས་ལྡན་གྱི་མི་དགེ་བ། དགེ་བ་བསོད་ནམས་ཆ་མཐུན་གྱིས་སྲིད་པའི་བདེ་འབྲས་བསྐྱེད། མི་དགེ་བས་སྡུག་བསྔལ་དང་ངན་འགྲོ་བསྐྱེད་པའི་དང་པོ་མི་དགེ་བའི་ལས་བཅུས་མཐོ་
 རིས་ནས་ངན་སོང་དུ་ལྟུང་ཞིང་སྡུག་བསྔལ་འབའ་ཞིག་སྐྱེད་ལ། དེ་ཡང་ལུས་ཀྱིས་སྲོག་གཅོད་པ་ནི། གཞི་མི་ནས་ཐ་ན་འབུ་སྦྲང་དུ་གྱུར་པ་ཡན་ཆད་ལ་སེམས་ཅན་དེར་ཤེས། བསམ་
པ་གསོད་སེམས་སྐྱེས། སྦྱོར་བ་གསོད་པའི་ཐབས་ལ་བརྩོན། མཐར་ཐུག་སོད་པའི་དགའ་བ་དེ་ཡིད་ལ་བྱེད་པ་དང་། ཕྱོགས་མཐུན་ཞེ་སྡང་གིས་བརྡེག་པ་དང་། འཆོག་པ་ལ་སོགས་པའོ། །

མ་བྱིན་ལེན་པ་གཞི་གཞན་ནོར་ཡིན་པར་ཤེས་པ་སོགས་གོང་ལྟར། ཆེ་བ་གསེར་དངུལ་རྟ་གླང་ནས། ཆུང་བ་རིན་ཐང་གཞལ་འོས་པ་འཇབ་བུས་བརྐུ་བ་དང་། ཕྱོགས་མཐུན་གཡོ་སྒྱུས་
གཞན་ནོར་ལེན་པ་དང་། དབང་ཡོད་ཀྱི་མཐུས་ལེན་པ་དེར་བསྡུའོ། །འདོད་པས་ལོག་པར་གཡེམ་པ་ནི། ཁྱིམ་ན་གནས་པ་རྣམས་ཀྱི་ཁྲིམས་སྔོན་ཆོས་རྒྱལ་སྲོང་བཙན་གྱིས་བོད་ལ་དགེ་བཅུའི་
ཁྲིམས་བཅད་དུས་རིགས་ཀྱིས་བསྲུངས་པ་སོགས་ཁྱིམ་པས་སྤྱོད་པ་བཀག་པ་ལྟ་བུ་ཡིན། རབ་བྱུང་རྣམས་ཀྱིས་མི་ཚངས་སྤྱོད་པ་རྩ་བ་ནས་སྤང་དགོས་ལ། ལོག་གཡེམ་དེའི་ཉེས་པ་ཆེ་ཤོས་
གཞན་གྱི་སྡོམ་པ་གཏོང་བའི་རྐྱེན་བྱས་པ་དང་། གཞན་གྱིས་བདག་ཏུ་བཟུང་བའི་བུད་མེད་དང་། དེ་མཚུངས་ཉེ་དུ་ཡིན་པ། གཞན་གྱིས་གླ་རྔན་སྤྲད་ཚར་བ། རང་དབང་ཡིན་ཀྱང་བསྙེན་
གནས་བསྲུངས་ཡོད་པ་དང་། ན་བ་དང་སྦྲུམ་མ་དང་། མྱ་ངན་གྱིས་ནོན་པ་དང། དབང་པོའི་སྒོ་གཞན་ཡིན་པ་སྟེ། གནས་དང་དུས་སུ་མི་རུང་བར་རྩོལ་བའོ། །དེས་ལུས་ཀྱི་ལས་གསུམ་

༄༅། །བསྟན་ནས། ངག་གིས་གཞན་གྱི་འདུ་ཤེས་བསྒྱུར་བའི་ཚིག་མི་བདེན་པར་སྨྲ་བ་སྟེ་རྫུན་ཕལ་པ་དང་། ཆེན་པོ་དང་མི་ཆོས་བླ་མའི་རྫུན་དང་གསུམ། དྲང་པོར་བརྗོད་པས་ཕ་།
རོལ་བསླུ་བར་མཐོང་ནས་བརྗོད་པ་དེའི་ཕྱོགས་མཐུན་ནོ། །གཞན་མཐུན་པ་གཉིས་འབྱེད་པའི་ཚིག་ཟློས་པ་ཕྲ་མ། ངོས་ཕྲ་ལྐོག་ཕྲ་གཉིས། ཇི་སྐད་ཟེར་བ་གཅིག་གིས་དྲུང་དུ་གཅིག་གིས་
ཚིག་བརྗོད་པ་ནི་དེའི་ཕྱོགས་མཐུན་ནོ། །ཚེ་འདིར་ཕན་པའི་ཕྱི་རོལ་པའི་རིག་བྱེད་བཞི་ལ་སོགས་པ་བྲེ་མོའི་གཏམ་སྣ་ཚོགས་ཆོས་དང་འགལ་བ་བརྗོད་པ་ནི་ངག་འཁྱལ་པའོ། །དུས་དང་མ་འབྲེལ་
བའི་བརྗོད་པ་འགའ་ཞིག་སྨྲ་བ་ནི། དེའི་ཕྱོགས་མཐུན་ནོ། །གཞན་གྱི་རྣ་བར་མི་སྙན་ཅིང་ཞེར་འདེབས་པའི་ཚིག་སྨྲ་བ་ནི་རྩུབ་མོའོ། །སྙན་པར་སྨྲ་བའི་ཚུལ་གྱིས་གཞན་ཡིད་མི་བདེ་
བ་བསྐྱེད་པ་དེའི་ཕྱོགས་མཐུན་ནོ། །འདི་དག་ནི་ངག་གིས་འཇུག་པའི་སྒོར་གྱུར་པའི་ཕྱིར་ངག་གི་ལས་ཞེས་བཤད་དོ། །དེས་ངག་གི་ལས་བཞི་བསྟན། ཡིད་ཀྱིས་གཞན་གྱི་ཡོ་བྱད་ནོར་

རྫས་ལ་སོགས་རང་གི་ཡིན་པར་གྱུར་ན་དེ་ཅི་མ་རུང་སྙམ་པས་བསྐམ་ཆགས་ནི་བརྣབ་སེམས། གཞན་གྱི་ཐོས་བསམ་ལ་སོགས་པ་ཁྲོ་བཞིན་དུ་བདག་གིར་གྱུར་ན་སྙམ་པ་ནི་ཕྱོགས་མཐུན་ནོ། ། 
གཞན་ལ་གནོད་པའི་བསམ་པ་ནི་གནོད་སེམས་སོ། །ཕན་པར་མི་དགའ་ཞིང་ཁོང་ཁྲོ་བ་ནི་ཕྱོགས་དང་མཐུན་པའོ། །ལས་རྒྱུ་འབྲས་ལ་སྐུར་པ་འདེབས་ཤིང་། རྟག་ཆད་ཀྱི་མཐར་ལྷུང་བ་ནི་
ལོག་ལྟའོ། །ཡང་དག་པའི་ཆོས་དང་། དེ་སྟོན་པའི་དགེ་བའི་བཤེས་གཉེན་པ་སོགས་ལ་དང་། ཆོས་དང་མཐུན་པའི་གྲོགས་ལ་སྒྲོ་སྐུར་འདེབས་པ་ནི། དེའི་ཕྱོགས་དང་མཐུན་པའོ། །ཡིད་
འཇུག་པའི་སྒོར་གྱུར་པའི་ཕྱིར། ཡིད་ཀྱི་ལས་གསུམ་ཞེས་བཤད་དོ། །གཞན་ཡང་། འཕགས་པ་དེ་བཞིན་གཤེགས་པའི་མཛོད་ལས། འོད་སྲུང་གང་ཞིག་ཕ་ཡང་ཡིན་ལ་རང་སངས་རྒྱས་
ཡིན་པ་དེ་བསད་ན། དེ་ནི་སྲོག་གཅོད་པ་རྣམས་ཀྱི་ནང་ན་མི་བཟད་པ་ཡིན་ནོ། །འདི་ལྟ་སྟེ། དཀོན་མཆོག་གསུམ་གྱི་དཀོར་འཕྲོག་པ་འདི་ནི་མ་བྱིན་པར་ལེན་པ་རྣམས་ཀྱི་ནང་ནས་མི་བཟད་

༄༅། །པ་ཡིན་ནོ། །འདི་ལྟ་སྟེ། མ་ཡང་ཡིན་ལ་དགྲ་བཅོམ་མ་ཡིན་པ་དེ་ལ་ཉལ་པོ་བྱས་ན་འདི་ནི་ལོག་པར་གཡེམ་པ་རྣམས་ཀྱི་ནང་ནས་མ་རུངས་པ་ཡིན་ནོ། །འདི་ལྟ་སྟེ། དེ་བཞིན་གཤེགས་
པ་ལ་སྐུར་པ་འདེབས་པ་འདི་རྫུན་དུ་སྨྲ་བ་རྣམས་ཀྱི་ནང་ན་ས་རུངས་པ་ཡིན་ནོ། །འདི་ལྟ་སྟེ། དགེ་འདུན་གྱི་དབྱེན་བྱས་པ་འདི་ནི་ཕྲ་མ་རྣམས་ཀྱི་ནང་ནས་མ་རུངས་པ་ཡིན་ནོ། །འདི་ལྟ་སྟེ། །
འཕགས་པ་རྣམས་ལ་ཁ་ཟེར་བ་འདི་ནི་ཚིག་རྩུབ་མོ་རྣམས་ཀྱི་ནང་ནས་མ་རུངས་པ་ཡིན་ནོ། །འདི་ལྟ་སྟེ། ཆོས་འདོད་པ་རྣམས་རྣམ་པར་གཡེང་བར་བྱེད་པ་འདི་ནི་ཚིག་ཀྱལ་པ་རྣམས་ཀྱི་ནང་ནས་
མ་རུངས་པ་ཡིན་ནོ། །འདི་ལྟ་སྟེ། ཡང་དག་པར་སོང་བ་དང་། ཡང་དག་པར་ཞུགས་པ་རྣམས་ཀྱི་རྙེད་པ་འཕྲོག་པར་སེམས་པ་འདི་ནི་བརྣབ་སེམས་རྣམས་ཀྱི་ནང་ནས་མ་རུངས་པ་ཡིན་ནོ། །འདི་
ལྟ་སྟེ། མཚམས་མེད་པར་འགྲོ་བར་འགྱུར་བ་འདི་ནི་གནོད་སེམས་རྣམས་ཀྱི་ནང་ནས་མ་རུངས་པ་ཡིན་ནོ། །འདི་ལྟ་སྟེ། ལྟ་བ་ཤིན་ཏུ་འཐིབས་པོ་འདི་ནི་ལོག་པར་ལྟ་བ་རྣམས་ཀྱི་ནང་ནས་།

མ་རུངས་པ་ཡིན་ཏེ། མི་དགེ་བའི་ལས་ཀྱི་ལམ་བཅུ་པོ་འདི་དག་ནི་གར་གནས་ཀྱང་ཁ་ན་མ་ཐོ་བ་ཆེ་བ་ཡིན་ནོ། །ཞེས་སོ། །རྣམ་འབྱེད་འགྲེལ་པ་ལས། ཆོས་དང་གང་ཟག་ལ་སྐུར་པ་འདེབས་
པ་ལོག་ལྟའི་ཕྱོགས་མཐུན་པས་མ་སྨོས་ཀྱང་། བརྒྱད་སྟོང་པར། རབ་འབྱོར་ཆོས་ཀྱིས་ཕོངས་པར་འགྱུར་བའི་ལས་བསགས་པ་དེ་ནི་ངན་འགྲོ་ངན་སོང་ལོག་པར་ལྟུང་བ་རྣམས་སུ་སྐྱེ་ཞིང་། །
མནར་མེད་པའི་སེམས་ཅན་དམྱལ་བ་ཆེན་པོར་སྡུག་བསྔལ་ལོ། །དེར་ཡང་མེས་སྡུད་པའི་བསྐལ་པ་བྱུང་བའི་ཚེ་འཇིག་རྟེན་གྱི་ཁམས་གཞན་གྱི་དམྱལ་བ་ཆེན་པོ་རྣམས་སུ་སྐྱེ་ཞིང་། དེར་
ཡང་མེ་ཡིས་སྡུད་པའི་བསྐལ་པ་བྱུང་བ་ན་ཡང་། གཞན་གྱི་དམྱལ་བ་ཆེན་པོར་སྐྱེ་བར་འགྱུར་ཞེས་དཔག་ཏུ་མེད་པར་གསུངས་ཤིང། རབ་ཏུ་ཞི་བར་རྣམ་པར་ངེས་པ་ཆོ་འཕྲུལ་གྱི་མདོ་ལས།
བསྐལ་པ་དག་ནི་དུ་མར་ཡང་། །ལུས་ནི་དཔག་ཚད་ལྔ་བརྒྱར་འགྱུར། །དེ་ལ་མགོ་ཡང་ལྔ་བརྒྱ་སྟེ། །མགོ་རྣམས་རེ་རེ་དག་ལ་ཡང་། །ལྔ་བརྒྱའི་ལྕེ་ལས་ཉུང་མི་འགྱུར། །ལྕེ་གཅིག་ལ་ཡང་

༄༅། །ཐོང་གཤོལ་ནི། །ལྔ་བརྒྱར་ཚད་ནི་མི་ཉུང་བར། །རབ་ཏུ་འབར་བས་རྨོ་བྱེད་དེ། །སྐུར་འདེབས་སྡིག་པའི་ལས་ཀྱིས་སོ། །ཞེས་སོ། །མི་དགེ་བ་དེ་དག་གི་འབྲས་བུ་
བཤད་པ་ལ། རྣམ་སྨིན་རྒྱུ་མཐུན་བདག་པོའམ། དབང་གི་འབྲས་བུ་ཞེས་གཞུང་ཆེན་པོ་ལ་གྲགས་པའི་སྟེང་དུ། མན་ངག་གིས་བྱེད་པའི་འབྲས་བུ་བསྣན་ཏེ་བཞིར་བཤད་པ་ལས། དེ་ཡང་
རྣམ་སྨིན་ནི་ཉོན་མོངས་དུག་གསུམ་གྱི་དབང་གིས་ཀུན་ནས་སློང་བའམ། སྡིག་པའི་ལས་བཅུ་ཆུང་དུས་དུད་འགྲོ། འབྲིང་གིས་ཡི་དྭགས། ཆེན་པོས་དམྱལ་བར་སྐྱེ་བ་རྣམ་སྨིན་གྱི་འབྲས་
བུ་སྟེ། མདོ་དྲན་པ་ཉེར་བཞག་ལས། རྣམ་པ་འདི་དག་གི་ཆུང་ངུས་དུད་འགྲོ་རྣམས་སུ་སྐྱེའོ། །འབྲིང་གིས་ཡི་དྭགས་རྣམས་སུ་སྐྱེའོ། །ཆེན་པོས་ནི་དམྱལ་བ་རྣམས་སུ་སྐྱེའོ། །ཞེས་སོ། །
རྒྱུ་མཐུན་ལ་གཉིས་ལས། བྱེད་པ་རྒྱུ་མཐུན་སྔར་ཡང་མི་དགེ་བ་ལ་འདྲིས་ཤིང་གོམས་པས་ཕྱིར་ཞིང་མི་དགེ་སྤྱོད་པར་སྐྱེ་སྟེ། མདོ་སྡེ་ལས་བརྒྱ་པ་ལས། དེ་མི་དགེ་བ་ཀུན་ཏུ་སྤྱོད་ལ་གོམས་

ཤིང་འདྲིས་པར་བྱས་པས་ཕྱིར་ཡང་མི་དགེ་བ་ལ་བརྟེན་ནས་མི་དགེ་བ་ལ་སྤྱོད། མི་དགེ་བའི་རྗེས་སུ་འཇུག་པ་ཉིད་དུ་སྐྱེའོ། །ཞེས་སོ། །མྱོང་བ་རྒྱུ་མཐུན་གྱི་འབྲས་བུ་ནི། ཡོན་ཏན་
རིན་པོ་ཆེའི་མཛོད་ལས། མྱོང་བ་རྒྱུ་མཐུན་མཐོ་རིས་ཐོབ་གྱུར་ཅིག །རིམ་བཞིན་མི་དགེ་བཅུ་ལ་གཉིས་གཉིས་ལྡན། །ཞེས་སོ། །དེའི་ཚུལ་ནི། དེ་ཡང་། ལས་བརྒྱ་པ་ལས། དེ་བརྒྱ་།
ལམ་ཞིག་ལྷ་དང་མི་རྣམས་ཀྱི་ནང་དུ་ཕྱིན་ཡང་སྲོག་གཅོད་པ་ཉིད་ཀྱིས་ཚེ་ཐུང་ཞིང་ནད་མང་བར་འགྱུར་རོ། །མ་བྱིན་པ་བླངས་པ་ཉིད་ཀྱིས་ཡོ་བྱད་ཀྱིས་བྲེལ་ཞིང་ཕོངས་ལ་དགྲ་དང་ཐུན་
མོང་དུ་འགྱུར་རོ། །འདོད་པས་ལོག་པར་གཡེམ་པ་ཉིད་ཀྱིས་ཁྱིམ་ཐབ་ཡིད་དུ་མི་འོང་ཞིང་གཞན་དང་ཐུན་མོང་དུ་འགྱུར་རོ། །རྫུན་དུ་སྨྲས་པ་ཉིད་ཀྱིས་སྐུར་བ་མང་ལ་གཞན་གྱིས་བསླུ་བར་
འགྱུར་རོ། །ཕྲ་མ་ཉིད་ཀྱིས་གཡོག་འཁོར་ངན་ཞིང་མི་འདུམས་པར་འགྱུར་རོ། །ཚིག་རྩུབ་མོ་ཉིད་ཀྱིས་མི་སྙན་པ་དང་འཐབ་མོའི་ཚིག་ཏུ་འགྱུར་རོ། །ཀྱལ་པ་ཉིད་ཀྱིས་ཚིག་བཟུང་བར་མི་

༄༅། །འོས་ཤིང་སྤོབ་པ་མ་ངེས་པར་འགྱུར་རོ། །བརྣབ་སེམས་ཉིད་ཀྱིས་འདོད་པ་ཆེ་ཞིང་ཆོག་མི་ཤེས་པར་འགྱུར་རོ། །གནོད་སེམས་ཉིད་ཀྱིས་གཞན་གྱིས་རང་ལ་ཕན་པ་མི་ཚོལ་
ཞིང་གནོད་པ་སྒྲུབ་པའི་གཞིར་འགྱུར་རོ། །ལོག་པར་ལྟ་བ་ཉིད་ཀྱིས་ལྟ་བ་ངན་པ་དང་གཡོ་སྒྱུ་ཆེ་བར་འགྱུར་རོ། །ཞེས་པ་ལྟར་ཡིན་ལ། དབང་འབྲས་སམ་བདག་པོའི་འབྲས་བུ་ཡུལ་
ལ་སྨིན་པས། སྲོག་བཅད་པས་ས་ཕྱོགས་གཟི་བྱིན་ཆུང་ལ་ཚེ་སྲོག་ལ་གནོད་པ་མང་སར་སྐྱེ། མ་བྱིན་བླངས་པས་ལོ་ཏོག་ལ་སད་སེར་ལྡང་ཞིང་མུ་གེས་འཇིགས་པའི་ཡུལ་དུ་སྐྱེ། ལོག་གཡེམ་
གྱིས་གནས་མི་གཙང་བཤང་གཅི་འདམ་རྫབ་ཁྲོད་དྲི་ངན་སྐྱེ་བའི་ཡུལ་དུ་སྐྱེ། རྫུན་གྱིས་ཡུལ་འབྱོར་པ་མི་རྟག་ཅིང་གཞན་གྱིས་བསླུ་སར་སྐྱེ། ཕྲ་མས་ས་ཕྱོགས་འགྲོད་དཀའ་བའམ་གྲོག་གཅོང་
རོང་ཆེ་སར་སྐྱེ། ཚིག་རྩུབ་ཀྱིས་རྡོ་སྲེག་ཚེར་མ་ཅན་ཡུལ་ཉམས་མི་དགའ་བར་སྐྱེ། ངག་འཁྱལ་གྱིས་ལོ་འབྲས་དུས་སུ་མ་སྨིན་དུས་ཚིགས་ལོག་སར་སྐྱེ། བརྣབ་སེམས་ཀྱིས་ལོ་འབྲས་ཉུང་

ཞིང་སྤུན་པ་མང་སར་སྐྱེ། གནོད་སེམས་ཀྱིས་འབྲས་བུ་ཚ་ཞིང་ཁ་ལ་ཆོམ་རྐུན་སྦྲུལ་སོགས་ཀྱི་འཚེ་བ་མང་སར་སྐྱེ། ལོག་ལྟས་རིན་པོ་ཆེའི་འབྱུང་ཁུངས་མི་ལྡན་ཞིང་མགོན་སྐྱབས་མེད་
སར་སྐྱེའོ། །སྐྱེས་བུ་བྱེད་པའི་འབྲས་བུ་ནི། མི་དགེ་བ་རང་གིས་གང་བྱས་པ་དེ་ཉིད་ཞག་རེ་བཞིན་འཕེལ་བས་སྡུག་བསྔལ་བསྐྱེད་པ་སྟེ། དྲན་པ་ཉེར་བཞག་ཆུང་ངུ་ལས། སྐྱེས་
བུ་གཏི་མུག་ཅན་སྡིག་པ་བྱེད་པ་དེ་དག་ནི། ཡང་ཕྱིར་ཞིང་སྡིག་པ་འཕེལ་བས་རབ་ཏུ་སྡུག་བསྔལ་བར་འགྱུར་རོ། །ཞེས་སོ། །གཉིས་པ་བསོད་ནམས་ཆ་མཐུན་གྱི་དགེ་བའི་ལས་ནི། སེམས་
ཉིད་ངལ་གསོ་ལས། མཐོ་རིས་འཕེན་པ་དགེ་བའི་ལས་བཅུ་ཡང་། །མི་དགེ་བཅུ་སྤོང་སེམས་པ་དགེ་བ་སྟེ། །སྲོག་མི་གཅོད་དང་མ་བྱིན་ལེན་པ་སྤང་། །ལོག་པར་མི་གཡེམ་
རྫུན་དང་ཕྲ་མ་སྤོང་། །ངག་འཁྱལ་ཚིག་རྩུབ་མི་སྨྲ་བརྣབ་སེམས་མེད། །གནོད་སེམས་ལོག་ལྟ་རིང་དུ་སྤང་བ་སྟེ། །ཞེས་པས་སོ། །དགེ་བཅུ་ཆོས་ཅན། མི་དགེ་བཅུ་ལས་ལོག་ཙམ་

༄༅། །གྱིས་དགེ་བཅུར་མི་འགྱུར་བར་ཐལ། རྒྱུད་སྤོང་སེམས་ཀྱིས་བསྡོམས་པ་མེད་པའི་ཕྱིར་རོ། །དེ་ཆོས་ཅན། མི་དགེ་བ་བཅུ་སྤོང་པའི་སེམས་དགེ་བ་བཅུ་ཡིན་པར་ཐལ། ཡུམ་
བར་མ་ལས། བདག་ཉིད་ཀྱང་སྲོག་གཅོད་པ་སྤངས་པ་ཡིན། ཞེས་པ་ལ་སོགས་བཅུ་གསུངས་པའི་ཕྱིར། འདི་ལྟར་བདག་གིས་ཀྱང་སྲོག་མི་གཅོད་པར་དམ་བཅའ་ལ་གཞན་ལ་ཡང་སྲོག་།
གཅོད་དུ་མི་འཇུག་པ་སོགས་མི་དགེ་བཅུ་ཆར་ལ་སྤོང་སེམས་ཀྱི་དམ་བཅའ་འཛིན་ཅིང་གཞན་ལ་ཡང་བྱེད་མི་བཅུག་པའོ། །དེའི་རྣམ་སྨིན་གྱི་འབྲས་བུ་ནི། དགེ་བཅུ་ཆུང་དུས་མི་དང་། འབྲིང་
གིས་འདོད་ལྷར། ཆེན་པོས་ཏིང་ངེ་འཛིན་དང་འབྲེལ་བས་ཁམས་གོང་མ་གཉིས་སུ་སྐྱེ་སྟེ་མཐོ་རིས་མངོན་པར་བསྒྲུབ་པ་ཉིད་དང་། ངན་སོང་གི་སྒོ་གཅོད་པར་བྱེད་པ་ཉིད་དེ། རིན་ཆེན་
ཕྲེང་བ་ལས། ཆོས་འདིས་དམྱལ་བ་ཡི་དྭགས་དང་། །དུད་འགྲོ་དག་ལས་རྣམ་གྲོལ་ཞིང་། །ལྷ་དང་མི་ཡི་ནང་དག་ཏུ། །འདོད་པར་རྒྱལ་སྲིད་རྒྱས་པ་འཐོབ། །བསམ་གཏན་ཚད་མེད་

གཟུགས་མེད་ནི། །ཚངས་སོགས་བདེ་བ་མྱོང་བར་བྱེད། །ཅེས་སོ། །བྱེད་པ་རྒྱུ་མཐུན་གྱི་འབྲས་བུས་མཐོ་རིས་སུ་སྐྱེ་དུས་སྔར་ཡང་དགེ་བཅུ་ལ་གོམས་པས་ཕྱིར་ཞིང་དགེ་བཅུ་ལ་
དགའ་ཞིང་ངང་གིས་དགེ་བ་ལ་གཞོལ་བར་འགྱུར་ལ། མྱོང་བ་རྒྱུ་མཐུན་གྱི་འབྲས་བུ་ནི། དེ་ཡང་དགེ་བཅུ་བསྟན་པའི་མདོ་ལས། དེ་དག་དགེ་བ་བཅུའི་ལས་ལ་ཕྱིར་ཞིང་བརྩོན་པས་གོང་དུ་
འཕེལ་ཏེ་ཚེ་རིང་བར་འགྱུར་རོ། །ལོངས་སྤྱོད་ཆེ་བར་འགྱུར་རོ། །མཐུན་པའི་ཁྱིམ་ཐབ་དགྲ་ཟླ་མེད་པར་འགྱུར་རོ། །སྐུར་པ་འབྱུང་བར་མི་འགྱུར་རོ། །ཀུན་གྱི་ཡིད་དུ་འོང་བར་འགྱུར་རོ། །
ཚིག་བཟུང་བར་འོས་པར་འགྱུར་རོ། །ཀུན་གྱིས་རྣ་བར་སྙན་པར་འགྱུར་རོ། །ཆོག་ཤེས་པར་འགྱུར་རོ། །ཕན་ཚུན་བྱམས་པར་འགྱུར་རོ། །ལྟ་བ་བཟང་པོར་འགྱུར་རོ། །ཞེས་སོ། །
བདག་འབྲས་སམ་དབང་གི་འབྲས་བུ་ནི། །དེ་ལ་སྲོག་གཅོད་པ་སྤངས་པས་ནི། ཡུལ་བཟང་ལ་ཉམས་དགའ་བར་སྐྱེའོ། །མ་བྱིན་པར་ལེན་པ་སྤངས་པས་བཟའ་བཏུང་འདུ་སླ་ཞིང་རོ་བྲོ་བ་

༄༅། །དང་སྨན་མཐུ་ཆེ་བའི་ཡུལ་དུ་སྐྱེའོ། །འདོད་པས་ལོག་པར་གཡེམ་པ་སྤངས་པས་ས་ཕྱོགས་གཙང་མ་སྤོས་ཀྱི་ངད་དང་ལྡན་པའི་སྨན་ཤིང་ཅན་དུ་སྐྱེའོ། །རྫུན་དུ་སྨྲ་བ་སྤངས་།
པས་ས་ཕྱོགས་གང་ན་དགྲ་དང་ཆོམ་རྐུན་ལ་སོགས་པའི་གནོད་འཚེ་མེད་ཅིང་མི་བསླུ་བར་སྐྱེའོ། །ཕྲ་མ་སྤང་པས་གང་ན་སྐྱེ་དགུ་མཐུན་ཅིང་ས་ཕྱོགས་རྡོ་སྲེག་དང་ཚེར་མ་ཉུང་སར་སྐྱེའོ། །ཚིག་
རྩུབ་མོ་སྤངས་པས་དུས་ཚིགས་མ་ལོག་ཅིང་། མེ་ཏོག་དང་འབྲས་བུ་དུས་སུ་སྨིན་པའི་ཡུལ་དུ་སྐྱེའོ། །ཀྱལ་པ་སྤངས་པས་ས་ཕྱོགས་ཐད་ཀ་མཉམ་ལ་མཚོ་དང་རྫིང་བུས་བརྒྱན་པར་སྐྱེའོ། །
བརྣབ་སེམས་སྤངས་པས་ས་ཕྱོགས་མེ་ཏོག་དང་འབྲས་བུ་དང་། མེ་ཏོག་བཟང་དགུ་འཕེལ་བ་མཐོང་སར་སྐྱེའོ། །གནོད་སེམས་སྤངས་པས་ལོ་མ་དང་འབྲས་བུའི་སྡོང་པོ་མང་ཞིང་རོ་ཞིམ་
བྷཱཝ སར་སྐྱེའོ། །ལོག་པར་ལྟ་བ་སྤངས་པས་འབྲས་བུ་དང་རིན་པོ་ཆེ་ལ་སོགས་པའི་འབྱུང་ཁུངས་བཟང་ཞིང་། མགོན་སྐྱབས་དང་དཔུང་གཉེན་ཕུན་སུམ་ཚོགས་པར་སྐྱེའོ། །ཞེས་དགེ་བ་བཅུའི་མདོ་

ལས་འབྱུང་ངོ། །སྐྱེས་བུ་བྱེད་པའི་འབྲས་བུ་ནི། སེམས་ཉིད་ངལ་བསོ་ལས། སྐྱེས་བུ་བྱེད་པ་དགེ་ལས་དགེ་འཕེལ་བས། །ལེགས་དགུའི་བསམ་པ་ཡིད་བཞིན་འགྲུབ་པ་ཡིན། །ཞེས་སོ། །
གཉིས་པ་ཞི་བར་སྦྱོར་བའི་ལས་ལ་གསུམ། ལས་ཀྱི་ངོ་བོ་སྤྱིར་བསྟན་པ། དེའི་རྟེན་གཞི་བྱེ་བྲག་ཏུ་བཤད་པ། བརྟེན་ཆོས་ལས་ཀྱི་དབྱེ་བའོ། །དང་པོ་འདིར་སྔར་བཤད་པའི་སྡིག་པ་མི་དགེ་བ་
བཅུ་དང་། བསོད་ནམས་ཆ་མཐུན་གྱི་དགེ་བ་གཉིས་ལས་རྣམ་པར་འདས་པ། སྲིད་པ་འཁོར་བར་སྐྱེ་བའི་རྒྱུ་ཟག་བཅས་ཀུན་ལས་གྲོལ་བའི་དགེ་བ་ཐར་པའི་རྒྱུར་གྱུར་པ་ཁོ་ན་སྟེ། དེ་ཡང་
བསོད་ནམས་ཀྱི་ཚོགས་དགེ་བ་བཅུ་དང་། ཕ་རོལ་ཕྱིན་པ་ལྔ་ལ་སོགས་པ་ཀུན་རྫོབ་པ་རྣམས་དང་། སྣང་མེད་ཡེ་ཤེས་ཀྱི་ཚོགས་ཤེས་རབ་སྟེ་མཐའ་གཉིས་ལ་མི་གནས་པའི་དོན་གཉིས་
ཟུང་དུ་འབྲེལ་བ་ལམ་ལྔའི་རིམ་པས་བསྡུས་པ་ནི་སངས་རྒྱས་ཀྱི་སར་གཞོལ་བས་ན། འཇིག་རྟེན་པའི་དགེ་བ་ལས་འདས་པ་ཡིན་ནོ། །དེ་ལ་འཇིག་རྟེན་པས་ནི་དངོས་པོ་དང་མཚན་མར་

༄༅། །འཛིན་པ་ལས། འདིར་དགེ་བ་སྤྱོད་དུས་ཉིད་ནས་དངོས་པོ་དང་མཚན་མ་མེད་པ། བསོད་ནམས་དང་བསོད་ནམས་མ་ཡིན་པའི་བློ་ལས་གྲོལ་བ། སྟོང་ཉིད་སྙིང་རྗེའི་སྙིང་བོ་ཅན་
དུ་ཤེས་པ་སྟེ་རིམ་པ་ལྟར། སྡུད་པ་ལས། ཤིང་མཁན་བཟོ་བོ་མཁས་པས་སྐྱེས་པ་བུད་མེད་དང་། །འདྲ་བའི་བཟོ་བྱེད་དེས་ཀྱང་བྱ་བ་ཐམས་ཅད་བྱེད། །དེ་བཞིན་ཤེས་རབ་སྦྱོང་མཁས་
བྱང་ཆུབ་སེམས་དཔའ་ཡང་། །རྣམ་པར་མི་རྟོག་ཡེ་ཤེས་བྱ་བ་ཐམས་ཅད་བྱེད། །ཅེས་དང་། རིན་ཆེན་ཕྲེང་བ་ལས། ཤེས་པས་ཡོད་དང་མེད་ཞི་ཕྱིར། །སྡིག་དང་བསོད་ནམས་ལས་
འདས་པ། །དེ་ཡིས་ངན་འགྲོ་བདེ་འགྲོ་ལས། །དེ་ནི་ཐར་པ་དམ་པ་བཤད། །ཅེས་དང་། །སྟོང་ཉིད་སྙིང་རྗེའི་སྙིང་བོ་ཅན། །བྱང་ཆུབ་སྒྲུབ་པ་ཁ་ཅིག་ལའོ། །ཞེས་པའི་ཚུལ་གྱིས་དགེ་བར་
སྣང་ལ། བདེན་པའི་བློ་དང་། ཞེན་པའི་འཁྲིས་མེད་པར་སྤྲུལ་པ་དང་། སྒྱུ་མ་ལྟར་གཞན་གྱི་དོན་དུ་སྤྱོད་པ་ནི་བྱང་ཆུབ་ཀྱི་ཚོགས་དམ་པའོ། །དེ་ཡང་ཤེས་རབ་ཀྱིས་ཟིན་པའི་དགེ་བ་

ཉིད་ཐར་པའི་ལམ་ཡིན་གྱི་མ་ཟིན་ན་མི་འགྱུར་ཏེ། སྡུད་པ་ལས། དཔེར་ན། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། །ཤེས་
རབ་མེད་ན་མིག་མེད་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རིག་པར་ནུས་མ་ཡིན། །གང་ཚེ་ཤེས་རབ་ཀྱིས་ནི་རབ་ཏུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་།
མིང་འཐོབ་བོ། །ཞེས་པ་དང་། ཁྲི་བརྒྱད་སྟོང་པ་ལས། ཕ་རོལ་ཕྱིན་པ་ལྔ་པོ་ཡང་། ནམ་ཤེས་རབ་ཀྱི་ཕ་རོལ་ཏུ་ཕྱིན་པས་ཟིན་པ་དེའི་ཚེ་རྣམ་པ་ཐམས་ཅད་མཁྱེན་པ་ཉིད་ཀྱི་གྲོང་ཁྱེར་
ཆེན་པོར་འཇུག་བར་འགྱུར་རོ། །ཞེས་སོ། །སྦྱིན་སོགས་ལྔ་བསོད་ནམས་དང་། ཤེས་རབ་ཡེ་ཤེས་ཀྱི་ཚོགས་ཏེ། ཟུང་དུ་འབྲེལ་བས་སྐུ་གཉིས་མངོན་དུ་བྱེད་དེ། རིན་ཆེན་ཕྲེང་བ་ལས།
སངས་རྒྱས་རྣམས་ཀྱི་གཟུགས་སྐུ་ནི། །བསོད་ནམས་ཚོགས་ལས་བྱུང་བ་སྟེ། །ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །དེ་ལྟ་བས་ན་ཚོགས་དེ་གཉིས། །

༄༅། །སངས་རྒྱས་ཉིད་ནི་ཐོབ་པའི་རྒྱུ། །དེ་ལྟར་འདོད་ན་བསོད་ནམས་དང་། །ཡེ་ཤེས་འདི་ནི་རྟག་རྟེན་མཛོད། །ཅེས་པ་ལྟར་རོ། །གཉིས་པ་ནི། རྫོགས་པ་ཆེན་པོ་སེམས་
ཉིད་ངལ་བསོ་ལས། །ཐར་པ་དགེ་བའི་རྟེན་ནི་རིགས་ཡིན་ལ། །དེ་ཡང་སེམས་ཀྱི་རང་བཞིན་འོད་གསལ་བ། །དྲི་མེད་ཁམས་ཏེ་རང་བཞིན་གནས་པའི་རིགས། །དེ་ཡི་སྣང་ཆ་སྐུ་གཉིས་།
དཔེ་རྣམ་དགུ །སྙིང་རྗེའི་རང་བཞིན་ཡེ་ནས་གནས་པ་ནི། །རྒྱས་འགྱུར་རིགས་ཞེས་བདེ་བར་གཤེགས་པས་གསུངས། །རྩ་བ་རིག་པའི་ཡེ་ཤེས་འོད་གསལ་ལ། །ངོ་བོ་དུག་གསུམ་
མེད་པས་དགེ་བ་ཡིན། །ཞེས་གསུངས་པས། །བཀའ་ཐ་མ་ངེས་པ་དོན་གྱི་མདོ་སྡེ་སངས་རྒྱས་ཐམས་ཅད་ཀྱི་གསང་བ་ཆེན་པོ་ཇི་ལྟ་བ་བཞིན་མངོན་དུ་སྟོན་པ་ནི་འཕགས་པ་གཟུངས་ཀྱི་
དབང་ཕྱུག་རྒྱལ་པོས་ཞུས་པའི་མདོ་དང་། དཔལ་འཕྲེང་སེང་གེའི་སྒྲས་ཞུས་པའི་མདོ་དང་། བུ་མོ་རིན་ཆེན་གྱིས་ཞུས་པའི་མདོ་དང་། ལྷ་མོ་དྲི་མ་མེད་པས་ཞུས་པའི་མདོ་དང་

ཐུང་སོར་ཕྲེང་ཅན་གྱི་མདོ་དང་། འཕགས་པ་ཡོངས་སུ་མྱ་ངན་ལས་འདས་པ་ཆེན་པོའི་མདོ་དང་། བྱམས་པས་ཞུས་པའི་མདོ་དང་། དེ་བཞིན་གཤེགས་པའི་སྙིང་པོའི་མདོ་ལ་སོགས་པ་
རྣམས་ཡིན་ཏེ། དེ་དག་ལས་སེམས་ཅན་ཐམས་ཅད་ལ་ཡེ་ནས་གནས་པའི་ཆོས་ཀྱི་དབྱིངས་རང་བཞིན་གྱིས་དག་པ་བདེ་གཤེགས་སྙིང་པོ་ཡེ་ནས་གནས་པ། འགྱུར་བ་མེད་པ། དེའི་
སྣང་ཆ་ལས་གཟུགས་སྐུ་མཚན་དང་དཔེ་བྱད་ཀྱི་འབྱུང་ཁུངས་དང་། སྟོང་ཆ་ལས་ཆོས་ཀྱི་སྐུ་སྤྲོས་པའི་མཐའ་ཐམས་ཅད་དང་བྲལ་བ་ཡེ་ནས་ལྷུན་གྲུབ་ཏུ་གནས་པ་ཉིད། ཡོན་ཏན་ལྷུན་གྱིས་
གྲུབ་པས་ནོར་བུ་དང་། གཞན་དུ་མི་འགྱུར་བས་ནམ་མཁའ་དང་། སེམས་ཅན་ཐམས་ཅད་ལ་རླན་ཞིང་ཁྱབ་པས་ཆུ་དག་པའི་དཔེས་བསྟན་ཏེ། རྒྱུད་བླ་མ་ལས། རིན་ཆེན་ནམ་མཁའ་ཆུ་
དག་བཞིན། །རྟག་ཏུ་རང་བཞིན་ཉོན་མོངས་མེད། །ཅེས་སོ། །དེ་ཉིད་སངས་རྒྱས་ཀྱི་ཁམས་སམ་རིགས་ཏེ་སེམས་ཅན་ཐམས་ཅད་ལ་ཡོད་པར། རྒྱུད་བླ་མ་ལས། རྫོགས་སངས་སྐུ་ནི་

༄༅། །འཕྲོ་ཕྱིར་དང་། །དེ་བཞིན་ཉིད་དབྱེར་མེད་ཕྱིར་དང་། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་གསུངས་པས། དེ་ཡང་སེམས་ཅན་
པའི་དུས་ན་སེམས་ཀྱི་ཆོས་ཉིད་ལ་སྣང་ཆ་ནས་གཟུགས་སྐུའི་ཡོན་ཏན་དང་། སྟོང་ཆ་ནས་ཆོས་སྐུའི་ཡོན་ཏན་རྫོགས་པར་ལྡན་ཡང་། དྲི་མས་བསྒྲིབས་པས་མངོན་སུམ་དུ་མི་གསལ་བའི་ཕྱིར་ཁམས་
སམ་རིགས་ཞེས་བཏགས་ཤིང་། སངས་རྒྱས་པའི་ཚེ་དྲི་མ་མཐའ་དག་དང་བྲལ་བས་བྱང་ཆུབ་ཅེས་བརྗོད་ཀྱང་། ངོ་བོ་སེམས་ཉིད་ཀྱི་ནུས་པ་རྫོགས་པར་སྣང་མི་སྣང་ཙམ་ལས། དང་པོ་སེམས་
ཅན་གྱི་དུས་ན་མེད་བའི་ཡོན་ཏན་ཕྱིས་གསར་དུ་སྐྱེད་པར་འདོད་པ་ནི་མ་ཡིན་པར་ཐལ། འཕོ་འགྱུར་མེད་པའི་ཕྱིར། དེ་ཡིན་པར་ཐལ། སྙིང་པོའི་མདོ་ལས། ཐོག་མ་མེད་པའི་དུས་
ཀྱི་དབྱིངས། །ཆོས་རྣམས་ཀུན་གྱི་གནས་ཡིན་ཏེ། །འདི་ཡོད་པས་ན་འགྲོ་ཀུན་དང་། །མྱ་ངན་འདས་པ་ཐོབ་པ་ཡིན། །ཇི་ལྟར་སྔོན་བཞིན་ཕྱིས་དེ་བཞིན། །འགྱུར་བ་མེད་པའི་དེ་

བཞིན་ཉིད། །ཅེས་པའི་ཕྱིར། སེམས་གྱི་ཆོས་ཉིད་འོད་གསལ་བའི་རང་བཞིན་ཉོན་མོངས་པས་གོས་པ་མེད་པར་ཐལ། རྒྱུད་བླ་མ་ལས། སེམས་ཀྱི་རང་བཞིན་འོད་གསལ་གང་ཡིན་པ། །དེ་
ནི་ནམ་མཁའ་བཞིན་དུ་འགྱུར་མེད་དེ། །ཡང་དག་མིན་རྟོག་ལས་བྱུང་འདོད་ཆགས་སོགས། །གློ་བུར་དྲི་མས་དེ་ཉོན་མོངས་མི་འགྱུར། །ཞེས་པའི་ཕྱིར། དེ་ཡང་རང་བཞིན་གྱིས་དག་ཅིང་ངོ་
བོ་ཉིད། དྲི་མ་མེད་པའི་སེམས་ཉིད། སངས་རྒྱས་ཀྱི་ཡེ་ཤེས་དམ་པ། ཡེ་ནས་གནས་པའི་སེམས་ཀྱི་རང་བཞིན་འོད་གསལ་བའི་སྣང་ཆ་ལས་སངས་རྒྱས་ཀྱི་གཟུགས་སྐུའི་ཡོན་ཏན་ལྷུན་
གྲུབ་ཏུ་ཡོད་པ་དཔེ་དགུས་བསྟན་ཅིང་། སྟོང་ཆ་ལ་ཆོས་སྐུའི་ཡོན་ཏན་ནམ་མཁའ་ལྟ་བུའི་དཔེ་མདོ་དང་རྒྱུད་ཐམས་ཅད་ནས་བཤད་ལ། དེ་གཉིས་དབྱེར་མི་ཕྱེད་པ་ནི་ཐོག་མ་མེད་པའི་ཆོས་
ཁམས་དགེ་བ་སྟེ། འགྱུར་བ་མེད་པས་རང་བཞིན་དུ་གནས་པའི་རིགས་དང་། དྲི་མ་སྦྱང་ནས་ཡོན་ཏན་རྒྱས་བར་མངོན་པས་རྒྱས་འགྱུར་གྱི་རིགས་ཞེས་བཏགས། རིགས་དེ་གཉིས་སད་

༄༅། །དུས་ཚོགས་གཉིས་བསགས་པས་རིགས་གཉིས་པོའི་དྲི་མ་སྦྱངས། ཡོན་ཏན་སྣང་རུང་དུ་བྱས་ཏེ་མཐར་སྐུ་གཉིས་ཡོན་ཏན་དང་བཅས་པ་ཐོབ་པའོ། །གསུམ་པ་ཐར་པ་ཆ་མཐུན་
གྱི་དགེ་བ་ནི། སེམས་ཉིད་ངལ་བསོ་ལས། འཇིག་རྟེན་ཆོས་རབ་དགེ་བ་རྣམ་པ་བཅུ། །བསམ་གཏན་གཟུགས་མེད་ལ་སོགས་སྣང་བཅས་ཚོགས། །འཇིག་རྟེན་འདས་གང་ཤིན་ཏུ་སྤྲོས་པ་མེད། །
དོན་དམ་ཡེ་ཤེས་ཚོགས་ཏེ་མཉམ་རྗེས་ཡུལ། ཟུང་དུ་འབྲེལ་བར་སྤྱད་ལས་ལེགས་དགུ་འགྲུབ། །ཅེས་པ་ལྟར། དེའང་སྔར་བསྟན་པའི་དགེ་བཅུ་དང་བསམ་གཏན་གཟུགས་མེད་ཙམ་ནི་བསོད་
ནམས་ཆ་མཐུན་ཡིན་ལ། འདིར་གང་ཟག་གཅིག་གིས་སེམས་བསྐྱེད། ཐབས་དང་ཤེས་རབ་ཀྱིས་ཟིན་དུས་དགེ་བ་བཅུ་དང་བསམ་གཏན་གཟུགས་མེད་ལ་སོགས་པ་དེ་དག་ཐར་པའི་རྒྱུར་འགྱུར་བ།
ངལ་གསོ་ལས། དེ་ཡང་སྲིད་པ་འདུ་བྱེད་དགེ་བ་ལྟར། །ཞི་བར་འདུ་བྱེད་ཚུལ་གྱི་ལས་སུ་བཤད། །སྲིད་ལས་འདའ་ཕྱིར་ལས་ལས་ཐར་པ་ལགས། །ཞེས་པས། དེ་ལ་བསོད་ནམས་ཆ་

མཐུན་གྱི་དགེ་བ་བཅུས་འཁོར་བར་འཁྲུལ་པ་ལྟར། འདི་ཡང་དེར་མི་འགྱུར་རམ་སྙམ་ན་མི་འགྱུར་ཏེ། ལས་རང་བཞིན་མེད་བར་ཤེས་ནས་སྤྱོད་པས་ཐར་པར་འདྲེན་པ་ཚུལ་མཚུངས་བས་
སྲིད་པ་ལས་གྲོལ་བའི་ཐབས་ཡིན་གྱི། སྲིད་པ་འདུ་བྱེད་པ་མ་ཡིན་ཏེ། ཆོས་ཐམས་ཅད་སྐྱེ་བ་མེད་པར་ཤེས་པ་དང་། ཐབས་སྙིང་རྗེ་ཆེན་པོས་མཐའ་གཉིས་སུ་མི་ལྟུང་སྟེ། མངོན་རྟོགས་
རྒྱན་ལས། ཤེས་པས་སྲིད་ལ་མི་གནས་ཤིང་། །སྙིང་རྗེས་ཞི་ལ་མི་གནས་དང། །ཞེས་དང་། རིན་ཆེན་ཕྲེང་བ་ལས། མེད་པ་པོ་ནི་ངན་འགྲོར་འགྲོ། །ཡོད་པ་པོ་ནི་བདེ་འགྲོར་འགྲོ། །
ཡང་དག་ཇི་བཞིན་ཡོངས་ཤེས་ཕྱིར། །གཉིས་ལ་མི་བརྟེན་ཐར་བར་འགྱུར། །ཞེས་གསུངས་བ་ལྟར་རོ། །ལམ་ཞུགས་དགེ་བ་བཅུའི་འབྲས་བུ་ནི། སེམས་ཉིད་ངལ་གསོ་ལས། དེ་དག་
ཆུང་འབྲིང་ཆེན་པོ་སྤྱད་པ་ཡིས། །གནས་སྐབས་ལྷ་མི་མཐར་ཐུག་ངེས་ལེགས་འགྲུབ། །ཅེས་པས་བསོད་ནམས་ཆ་མཐུན་ལྟར་ཟད་པར་འགྱུར་བ་མ་ཡིན་གྱི། དེས་དགེ་བ་ཆུང་འབྲིང་གིས་

༄༅། །གནས་སྐབས་ལྷ་མིའི་བདེ་འབྲས་མྱོང་ཞིང་། ཆེན་པོས་མཐར་ཐུག་སངས་རྒྱས་ཀྱི་གོ་འཕང་ཐོབ་པ་ཉིད། བརྒྱད་སྟོང་བ་ལས། བཙུན་པ་ཤཱ་རིའི་བུ། དགེ་བའི་རྩ་བ་
གང་གིས་ལྷ་དང་མི་རྣམས་ཀྱི་ནང་དུ་ཕྱིན་ནས་བླ་ན་མེད་པའི་སངས་རྒྱས་སུ་འགྱུར་བ་ཡོད་དེ། གང་ཞེ་ན། བླ་ན་མེད་པའི་བྱང་ཆུབ་ཏུ་སེམས་བསྐྱེད་པ་གཅིག་དང་ལྡན་པའི་དགེ་བ་བཅུ་དང་། །
བསམ་གཏན་བཞི་དང་། གཟུགས་མེད་པའི་སྙོམས་པར་འཇུག་པ་བཞི་དང་། ཕ་རོལ་ཏུ་ཕྱིན་པ་དྲུག ནམ་ཡང་བར་མ་དོར་ཟད་ཅིང་མེད་པར་མི་འགྱུར་རོ། །ཞེས་གསུངས་པ་ལྟར་རྒྱུ་མཐུན་
གཉིས་དང་། དབང་འབྲས་བྱེད་འབྲས་རྣམས་གནས་སྐབས་ལྷ་མིར་སྐྱེ་བའི་དུས་དགེ་འབྲས་ནམ་ཡང་ཆུད་མི་ཟ་བ། མི་ཟད་ཅིང་འཕེལ་བར་འགྱུར་བར་མྱོང་བར་འགྱུར་བ་དང་། མཐར་ཐུག་
སངས་རྒྱས་ཀྱི་ཞིང་དང་། རྒྱན་དང་འཁོར་མཛད་པ། ཕྲིན་ལས་མི་ཟད་པ། གསང་བ་བསམ་མི་ཁྱབ་པ་རྒྱན་འཁོར་ལ་སྤྱོད་པ་ཡིན་ནོ། །ཕ་རོལ་ཕྱིན་པ་དྲུག་ལ་སྙིང་བརྩེ་བ་སྟེ་བྱང་

ཆུབ་ཀྱི་སེམས་ཀྱིས་ཟིན་པར་བྱས་ལ་བསྒྲུབ་པས་ནི་འབྲས་བུ་འདི་ལྟར་ཐོབ་སྟེ། རིན་ཆེན་ཕྲེང་བ་ལས། སྦྱིན་པས་ལོངས་སྤྱོད་ཁྲིམས་གྱིས་བདེ། །བཟོད་པས་མདངས་ལྡན་བརྩོན་པས་བརྗིད། ། །
བསམ་གཏན་གྱིས་ཞི་བློ་ཡིས་གྲོལ། །སྙིང་བརྩེ་བས་ནི་དོན་ཀུན་འགྲུབ། །བདུན་པོ་འདི་དག་མ་ལུས་པར། །ཅིག་ཆར་ཕ་རོལ་ཕྱིན་པ་ཡི། །ཡེ་ཤེས་བསམ་གྱིས་མི་ཁྱབ་ཡུལ། །འཇིག་རྟེན་
མགོན་པོ་ཉིད་ཐོབ་འགྱུར། །ཞེས་སོ། །བྱམས་པས་ཀུན་གྱི་ཡིད་དུ་འོང་བ་དང་། སྙིང་རྗེས་ཕན་པ་མཐའ་ཡས་པ་དང་། དགའ་བས་འབྱོར་པ་ཕུན་སུམ་ཚོགས་པ་དང་། བཏང་སྙོམས་ཀྱིས་
སེམས་ལས་སུ་རུང་བ་སྟེ། དེ་དག་སྟོང་ཉིད་སྙིང་རྗེས་ཟིན་པས་མི་གནས་པའི་མྱང་འདས་སངས་རྒྱས་ཀྱི་སར་བགྲོད་པའི་ཐབས་དམ་པ་སྟེ། སྐྱེས་རབས་ལས། གང་ཞིག་བསོད་ནམས་ཡེ་ཤེས་
ཚོགས་རང་འབྲས། །ཐར་པ་དམ་པའི་འཇུག་ངོག་ཆེན་པོ་སྟེ། །དེ་ལས་གཞན་ཞིག་ནམ་ཡང་ཡོད་མིན་པས། །དགེ་ཆོས་སྤྲིན་གཙང་ཆར་བསིལ་སྣང་བར་མཛོད། །ཅེས་སོ། །རྩ་བའི་

༄༅། །ས་བཅད་གསུམ་པ་དེ་ཉིད་ཀྱི་གནས་སྐབས་གཞན་བསྟན་པ་ནི། ལས་འབྲས་ཀྱི་ངོ་བོ་རྟེན་འབྲེལ་དུ་བསྟན་ཏེ། ཇི་སྐད་བཤད་པའི་ལས་ཐམས་ཅད་ཀྱང་སེམས་ལ་བརྟེན་པས། བརྟགས་།
ན་ངོ་བོ་ཉིད་མེད་ཅིང་འོད་གསལ་བ་སྟེ། ཀུན་རྫོབ་དང་དོན་དམ་པའི་བདེན་པས་རབ་ཏུ་ཕྱེ་བ་རྟེན་ཅིང་འབྲེལ་བར་འབྱུང་བ་རང་བཞིན་རྣམ་པར་དག་པ་ཞིག་སྟེ། ངལ་གསོ་ལས། དེ་ལྟར་
སྲིད་ཞིར་འདུ་བྱེད་ལས་རྣམས་ནི། །སེམས་ལ་བརྟེན་ཞིང་སེམས་ཉིད་འོད་གསལ་ལ། །མཁའ་བཞིན་བྱེད་པ་མི་དམིགས་སྤྲོས་དང་བྲལ། །བདེན་པ་གཉིས་ངོར་རྟེན་ཅིང་འབྲེལ་བར་འབྱུང་། །
ཞེས་པ། དེ་ཡང་ལས་འབྲས་སྣང་ལ་རང་བཞིན་མེད་པ། འདི་ལྟར་ནང་དང་ཕྱི་རོལ་གྱི་ཁམས་ཀུན་རྟོག་ཅིང་དཔྱོད་པས་བཙལ་ཡང་ལས་དང་ཉོན་མོངས་དེ་དག་མི་རྙེད་དེ། སྤྱོད་འཇུག་ལས།
བལ ཉོན་མོངས་རྣམས་ནི་ཡུལ་ན་མི་གནས་དབང་སོགས་ལ་མིན་པར་ནའང་མིན། །དེ་ལས་གཞན་ནའང་མིན་ན་འདི་དག་གར་གནས་འགྲོ་བ་ཀུན་གནོད་བྱེད། །འདི་ནི་སྒྱུ་འདྲ་དེ་ཕྱིར་སྙིང་ལ་

འཇིགས་སྤངས་ཤེས་ཕྱིར་བརྩོན་པ་བརྟེན། །ཞེས་པ་ལྟར་དོན་དམ་པའི་གཤིས་ལ་ལས་མེད་ཀྱང་། ཀུན་རྫོབ་རྨི་ལམ་དང་འདྲ་བའི་ནང་འདིར་དགེ་བ་དང་མི་དགེ་བས་བདེ་སྡུག་སོ་སོར་
བྱེད་དོ། །དེའང་བློས་ཕྱེ་ཞིང་གཞིགས་ན་ལས་ཡོད་མེད་ལས་འདས་པས། དེས་ལས་གསོག་པར་བྱ་བ་མེད་པས། ཚུལ་འདི་ཐམས་ཅད་མཁྱེན་པ་ཁོ་ནས་མཁྱེན་ནས་གསུངས་ཀྱི་ཕྱི་རོལ་པ་
དག་གི་ལུགས་ལ་མེད་དེ། དབུ་མ་རིན་ཆེན་སྒྲོན་མར་གསུངས་པ། རྒྱུ་འབྲས་བསླུ་བ་མེད་པ་ཡི། །ལས་རྣམས་རྨི་ལམ་ལྟ་བུ་ཞེས། །བཅོམ་ལྡན་ཁྱོད་ཀྱིས་གང་གསུངས་པ། །དེ་གཞན་
བསྟན་བཅོས་ལས་མ་བཤད། །ཅེས་སོ། །ཡང་དག་པའི་རྒྱུ་འབྲས་རྟེན་འབྲེལ་སྒྱུ་མ་ལྟ་བུའི་རང་བཞིན་ཏེ། སྒྱུ་མ་མཁན་གྱིས་ཞུས་པའི་མདོ་ལས། སྒྱུ་མ་ལྟ་བུའི་ཚོགས་བསགས་པས། །
སྒྱུ་མ་ལྟ་བུར་སངས་རྒྱས་ཏེ། །སྒྱུ་མ་ལྟ་བུའི་སེམས་ཅན་དོན། །སྒྱུ་མ་ལྟ་བུར་བྱེད་པ་ཡིན། །ཞེས་སོ། །དེ་ལྟར་སྒྱུ་མ་ལྟ་བུའི་དོན་མ་རྟོགས་པས་རང་གཞན་གང་གི་ཕྱིར་དུ་ཡང་སྡིག་པ་

༄༅། །བྱ་བར་མི་འོས་ལ། མཁན་པོ་དང་སློབ་དཔོན་དང་དཀོན་མཆོག་གི་ཆེད་དུའང་སྡིག་པར་མི་རིགས་སྟེ། རྣམ་སྨིན་ངན་པ་རང་ལ་སྨིན་ཞིང་། དེ་དག་གིས་བགོ་སྐལ་མི་ལེན་
པའི་ཕྱིར། བཤེས་སྤྲིང་ལས། ཁྱོད་ཀྱིས་དགེ་སྦྱོང་བྲམ་ཟེ་ལྷ་དང་ནི། །མགྲོན་དང་ཡབ་ཡུམ་དག་དང་བཙུན་མོ་དང་། །འཁོར་གྱི་སླད་དུ་སྡིག་པ་མི་བགྱིད་དེ། །དམྱལ་བའི་རྣམ་སྨིན་།
སྐལ་ནོད་འགའ་མ་མཆིས། །སྡིག་པའི་ལས་རྣམས་སྤྱད་པ་འགའ་ཡང་ནི། །དེ་ཡི་མོད་ལ་མཚོན་བཞིན་མི་གཅོད་དེ། །འཆི་བའི་དུས་ལ་བབས་ན་སྡིག་པ་ཡི། །ལས་ཀྱི་འབྲས་བུ་གང་
ལགས་མངོན་པར་འགྱུར། །ཞེས་པས་དཀར་ནག་གི་ལས་ཀྱི་འབྲས་བུ་ནི་ནམ་དུའང་བསླུ་བ་མེད་པ་ལ་སྙིང་ནས་ཡིད་ཆེས་ནས། དགེ་བའི་ལས་དང་དུ་བླངས་པ་དང་། སྡིག་པའི་ལས་
བལ སྤངས་ཏེ། དགེ་བ་ལ་འཇུག་ཅིང་སྡིག་པ་ལས་ལྡོག་ནས་ཚུལ་དང་མཐུན་པར་བྱེད་པར་ཤོག་ཅིག ཅེས་དམ་པ་གསུམ་གྱིས་ཟིན་པའི་ཐར་པའི་ལས་མཆོག་ཏུ་སྒྲུབ་པར་སྨོན་པའོ། །བཞི་པ་འཁོར་བའི་

ཉེས་དམིགས་ལ་སྐྱོ་བ་སྐྱེ་བར་སྨོན་པ་ནི། གང་དུ་སྐྱེས་ཀྱང་སོགས་ནས། འབྱུང་བར་ཤོག་བར། དེ་ལ་འཁོར་བའི་གནས་རིས་མཐོ་དམན་འགྲོ་བ་རིགས་དྲུག་གང་དུ་སྐྱེས་ཀྱང་སྡུག་བསྔལ་
གྱི་རང་བཞིན་མེ་དོང་ལྟ་བུ། ཆུ་སྲིན་གྱི་གྲེ་བར་ཚུད་པ་ལྟ་བུ་བདེ་བའི་གོ་སྐབས་མེད་པ་ལ་སྐྱོ་བར་བྱ་སྟེ། རྒྱལ་པོ་ལ་གདམས་པའི་མདོ་ལས། སྲིད་པ་འདི་ནི་འགྱུར་བ། །སྲིད་པ་འདི་
ནི་མི་རྟག་པ། །སྲིད་པ་འདི་ནི་སྡུག་བསྔལ་བའོ། །ཞེས་གསུངས་སོ། །འགྲོ་དྲུག་གི་སྡུག་བསྔལ་གང་ལ་བསམས་ཀྱང་ཤིན་ཏུ་འཇིགས་པའི་སྐྱི་གཡའ་ཡ་ང་བའི་ངང་ཚུལ་ཅན་ཡིན་ཏེ། ལས་རྒྱུ
རྣམ་འབྱེད་ལས། སྲིད་པའི་སྡུག་བསྔལ་ནི་བསིལ་བའི་སྐབས་མེད་པས་མེའི་འོབས་ལྟ་བུའོ། །འཇིགས་ཤིང་ཉམ་ང་བས་གཅན་གཟན་ཁྲོ་བོ་དང་མི་རྒོད་ཀྱི་ནང་ན་གནས་པ་ལྟ་བུའོ། །ཐར་པའི་
གོ་སྐབས་དཀའ་བས་རྒྱལ་པོའི་ཁྲི་མོན་ལྟ་བུའོ། །ཡང་དང་ཡང་དུ་འབྱུང་བ་རྒྱ་མཚོའི་རླབས་ལྟ་བུའོ། །བདེ་འགྲོའི་སྲོག་འཇོམས་པས་དུག་ཧ་ལ་ལྟ་བུའོ། །ཞེས་གསུངས་སོ། །དེ་ཡང་

༄༅། །འདོད་པའི་ཡུལ་ལྔ་ལ་ཆགས་ཞིང་ཞེན་པའི་དབང་གིས་ཉོན་མོངས་མཐུ་རྒྱས་ཏེ་སྡུག་བསྔལ་དུ་འཇུག་པ་ནི། །ཕྱེ་མ་ལེབ་མར་མེའི་འོད་ཀྱི་གཟུགས་འདོད་ནས་ཕྱིན་པས་ཚིག་པ་དང་། 
རི་དྭགས་གླིང་བུའི་སྒྲ་ལ་ཉན་པས་བསད་པ་དང་། བུང་པ་སྦྲང་རྩིའི་འབྱུང་གནས་མེ་ཏོག་ལ་འཇིབས་པས་འབྱར་བའམ། ཁ་ཟུམ་ནས་ཤི་བ་དང་། ཉ་པ་རྣམས་ཀྱིས་ཉ་ལྕགས་ཀྱུའི་རྩེའི་ཟས་
ཀྱི་རོས་བསླུས་ཏེ་བསད་པ་དང་། གླང་པོ་ཆེ་བསིལ་བའི་རེག་བྱར་འདོད་ནས་མཚོར་ཞུགས་ནས་ཤི་བ་ལྟ་བུ་སྟེ། དོ་ཧ་ལས། སྲིད་པའི་ཕྱག་རྒྱས་འགྲོ་བ་མ་ལུས་བསླུས། །ཞེས་དང་། 
ཀྱེ་ཧོ། རྨོངས་རྣམས་མདའ་བསྣུན་གྱིས་སྨྲས་པ། །ཉ་དང་ཕྱེ་ལེབ་གླང་ཆེན་བུང་བ་དང་། །འདིར་ནི་རི་དྭགས་བཞིན་དུ་ལྟ་བར་བྱོས། །ཞེས་སོ། །ཡུལ་ལྔ་པོ་ལས་ཉོན་མོངས་སྐྱེ་ཞིང་། དེའི་
དབང་གིས་འཁོར་བ་མཐའ་མེད་པར་འཁྱམས་པ་འདི་ནི་དུག་ལས་ཀྱང་འཇིགས་པར་གསུངས་ཏེ། །སློབ་སྤྲིང་ལས། ཡུལ་དང་དུག་མཚུངས་དང་པོ་མྱོང་བ་ཙམ་ན་བདེ། །ཡུལ་དང་དུག་མཚུངས་

རྣམ་སྨིན་རྩུབ་པས་མི་བཟད་ལྡན། །ཡུལ་དང་དུག་མཚུངས་གཏི་མུག་མུན་པས་འཐིབ་པོར་བྱེད། །ཡུལ་དང་དུག་མཚུངས་ཤུགས་བཟློག་དཀའ་ཞིང་གཡོ་བ་ཡིན། ཡུལ་དང་དུག་རྣམས་
བློ་ཡིས་ངེས་པ་བརྟགས་བྱས་ནས། །ཉེས་ན་དུག་སླ་མ་བཟད་རང་བཞིན་ཡུལ་རྣམས་མིན། །དུག་ནི་སྐྱེ་བ་གཅིག་ལ་དུག་ཏུ་འགྱུར་བར་ཟད། །ཡུལ་ནི་ཚེ་རབས་གཞན་དུའང་དུག་ཏུ་འགྱུར་
བར་བྱེད། །དུག་ནི་དུག་དང་བསྲེས་ནས་རབ་ཏུ་ཞི་བར་འགྱུར། །གསང་སྔགས་མཆོག་དང་དུག་སེལ་སྨན་གྱིས་གསོ་བར་རུང་། །དུག་ནི་ཐབས་ལྡན་སྤྱད་ན་མི་ལ་ཕན་འགྱུར་གྱིས། །དུག་
ཱཆེན་ཡུལ་ནི་ནམ་ཡང་དེ་ལྟར་མ་ཡིན་ནོ། །ཞེས་སོ། །དེ་ཡང་སྡུག་བསྔལ་གྱི་རྟེན་གཞི་ནང་གི་སྒོ་གསུམ་ཡིན་ཏེ། སེམས་ཉིད་ངལ་གསོ་ལས། ལུས་ངག་ཡིད་གསུམ་འདོད་གཟུགས་གཟུགས་
མེད་དེ། །སྣང་དང་ཕྱེད་སྣང་མི་སྣང་གྲོང་ཁྱེར་ན། །སྡུག་བསྔལ་འགྱུར་དང་འདུ་བྱེད་གསུམ་གྱིས་གདུང་། སེམས་དང་ཡིད་དང་རྣམ་ཤེས་མཆེད་པ་ཡིས། །ཡུལ་རྣམས་བདེ་སྡུག་འཁྲུལ་འཁོར་

༄༅། །རྒྱུན་མི་ཆད། །ཅེས་པས། སྒོ་གསུམ་པོའི་སྟེང་དུ་སྡུག་བསྔལ་གསུམ་གྱིས་གདུང་བ་ཡང་ཀུན་རྟོག་ཤར་བའི་རྐྱེན་ཡིན་ལ། ཇི་ལྟར་ཤར་ན་ཚོགས་དྲུག་གི་ཡུལ་ལ་རྣམ་ཤེས་
དྲུག་དབང་པོའི་སྒོ་སོ་སོ་ལས་འཐོན་ཏེ་ཡུལ་འཛིན་པས་བདེ་བ་དང་། སྡུག་བསྔལ་དང་། བར་མ་གསུམ་གང་རུང་ཤེས་པའི་རྒྱུན་ལ་ཞེན་པས་སྒོ་གསུམ་ལ་བརྟེན་པའི་ཚོགས་བརྒྱད་རིམ་
བཞིན་མཆེད་པའི་སྲིད་པའི་སྡུག་བསྔལ་རྒྱུ་འབྲས་འབྱུང་ལ། རྩ་བ་མ་རིག་པས་བྱས་ནས་གཟུང་འཛིན་འཁྲུལ་པའི་དབང་གིས་ཡུལ་དོན་སེམས་སུ་བག་ཆགས་པས་ང་དང་ང་ཡིར་འཛིན་པས་
འཁོར་བ་གྲུབ་པའོ། །དེ་ལྟར་གཟུང་འཛིན་འཁྲུལ་པའི་སྣང་བ་སྣ་ཚོགས་སུ་ཤར་བས་འཁོར་བ་རྨི་ལམ་ལྟ་བུ་འདིར་འཁྱམས་པས་དེའི་སྡུག་བསྔལ་བསམ་པ་ལ། རང་སྣང་འཁོར་བའི་
སྡུག་བསྔལ་སྤྱིར་བསྟན། འགྲོ་དྲུག་སོ་སོའི་སྡུག་བསྔལ་བྱེ་བྲག་ཏུ་བསྟན། འཁོར་བར་དགའ་བའི་སྐྱེ་བོ་རྟག་ཏུ་སྡུག་བསྔལ་བར་བསྟན་པ་དང་གསུམ་ལས། དང་པོ་ནི། འདོད་པ་

ནས་གཟུགས་སུ་འཕོ་བའི་སྲིད་པ། གཟུགས་དང་གཟུགས་མེད་པ་འདོད་པར་འཕོ་བའི་སྲིད་པ། གཟུགས་མེད་ནས་གཟུགས་སུ་འཕོ་བའི་སྲིད་པ་དེ་གསུམ་དང་། འགྲོ་བ་གང་དུ་སྲིད་
པ་དེ་དག་ནས་སྐྱེས་པའི་རིགས་དྲུག་པོ་ན་སྡུག་བསྔལ་འབའ་ཞིག་ལས་བདེ་བའི་སྐབས་མེད་དེ། ལུང་རྣམ་འབྱེད་ལས། མི་གཙང་འདམ་ན་དྲི་ཞིམ་མེད། །དེ་བཞིན་འགྲོ་དྲུག་བདེ་བ་མེད། །
འབར་པའི་འོབས་ན་བསིལ་བ་མེད། །སྲིད་པ་དག་ནའང་དགའ་བ་མེད། །ཅེས་པས་བསྟན་ལ། གཉིས་པ་ནི། འགྲོ་བ་དྲུག་གི་སྡུག་བསྔལ་བསམ་པ་ལས། དང་པོ་དམྱལ་བའི་སྡུག་བསྔལ་
བསམ་པ་ལ། ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་ཉེ་འཁོར་གཉིས་དང་བཅོ་བརྒྱད་ལས། དམྱལ་བའི་ཡུལ་ནི། ཡིད་བཞིན་རིན་པོ་ཆེའི་མཛོད་ལས། ངན་སོང་དག་ན་དམྱལ་
བའི་རང་བཞིན་གནས། །ཏི་སེའི་འོག་ནས་དཔག་ཚད་ཉི་ཁྲི་ན། །མནར་མེད་དེའི་སྟེང་གཞན་བདུན་བརྩེགས་མར་གནས། །དེ་དང་འདབ་འབྱོར་གྲང་དམྱལ་བརྒྱད་པོ་ཡང་

༄༅། །རྣམས་ལ་འགྲན་པ་བཞིན་དུ་གནས། །ཉི་ཚེའི་གནས་ལ་ངེས་པ་མ་མཆིས་ཤིང་། །ཉེ་འཁོར་བ་ནི་ཚ་དམྱལ་འཁོར་དུ་གནས། །ཞེས་གསུངས་སོ། །ཚ་བའི་དམྱལ་བའི་གནས་
ལྕགས་བསྲེགས་ཀྱི་ཁང་སྒྲོམ་འབར་བ་དཔག་ཚད་མང་པོ་ཡོད་པའི་ནང་ན། ས་གཞི་མེ་མུར་གྱི་འོབས། མེ་ལྕེ་གནམ་དུ་སླེབས་པ་ཕྱོགས་བཞིར་མེ་ལྕེ་འབར་ཞིང་འཁྲུགས་པ་ནམ་མཁའ་ནས་།
ལྕགས་སྲེགས་ཀྱི་སེར་བ་དང་མཚོན་ཆའི་ཆར་འབེབས་པ། ལས་མཁན་མགོ་བརྙན་མི་འདྲ་བ་མང་བོས་ལྕགས་བསྲེགས་ཀྱི་མཚོན་ཆ་སྣ་ཚོགས་ཐོགས་ནས་རྒྱོབ་བསོད་ཀྱི་སྒྲ་དྲག་ཏུ་སྒྲོགས་པ། 
དྲི་མི་ཞིམ་པ། ཉམས་མི་དགའ་བ། སྡུག་ཅིང་སྐྱི་གཡའ་བའོ། །ལུས་ནི་ལས་རྣམ་པར་ངེས་པའི་མདོ་ལས། ལུས་ཆེས་གཞོན་ཤ་ཆགས་པ། ཚོར་བ་རགས་པ། མིག་དམར་བ། ཁ་སྤུ་
ཅན་ཤིན་ཏུ་མི་སྡུག་པའོ། །ཞེས་དང་། ཚ་དམྱལ་བརྒྱད་ཀྱི་ཐོག་མར་ཡང་སོས་ཏེ། དེའི་སྡུག་བསྔལ་ནི། ཡིད་བཞིན་མཛོད་ལས། ཡང་སོས་ཕན་ཚུན་མཚོན་གྱིས་འདེབས་པ་ལས།

ཡང་ཡང་སྐྱེ་ཤིའི་སྡུག་བསྔལ་བཟོད་བླག་མེད། །ཅེས་གསུངས་པ་ལྟར་ཞེ་སྡང་གིས་དེར་སྐྱེས་པའི་ཚེ། དམྱལ་བའི་སེམས་ཅན་ཕན་ཚུན་མཐོང་མ་ཐག་སྔོན་ལས་ཀྱི་ཁོང་ཁྲོས་གདུངས་ནས་
ལས་ཀྱིས་གྲུབ་པའི་མཚོན་བརྡེག་རེས་བྱེད་ཅིང་ཤི་བ་ནས་མཁའ་ནས་ཡང་སོས་པར་ཤོག་ཅིག་ཅེས་པའི་སྒྲས་ཡང་སོས་ནས་ཕན་ཚུན་གསོད་རེས་བྱེད་དོ། །ཚེ་ཚད་ནི། ཡིད་བཞིན་མཛོད་
ལས། ཚེ་ཚད་ཡང་སོས་ལ་སོགས་དྲུག་པོ་ནི། །འདོད་ལྷའི་ཚེ་དང་ཉིན་ཞག་མཉམ་པ་ཡི། །རང་ལོ་དེ་སྙེད་བར་དུ་ཐུབ་པ་སྟེ། །ཞེས་པས། དེ་མཚུངས་དྲན་པ་ཉེར་བཞག་དང་། ལས་
རྣམ་འབྱེད་དུ་གསུངས་པས། མི་རྣམས་ཀྱི་ལོ་ལྔ་བཅུ་ལ་ལྷ་རྒྱལ་ཆེན་རིགས་བཞིའི་ཉིན་ཞག་གཅིག་ཏུ་བརྩི། དེའི་རྩིས་ཀྱིས་ཞག་སུམ་ཅུ་ལ་ཟླ་བ་གཅིག་གོ །དེ་བཅུ་གཉིས་ལ་ལོ་གཅིག་
ཏུ་བརྩིས་བའི་རང་ལོ་ལྔ་བརྒྱ་ནི། དམྱལ་བ་ཡང་སོས་པའི་ཞག་གཅིག་ཏུ་བརྩིས་པའི་རང་ལོ་ལྔ་བརྒྱར་སྡུག་བསྔལ་མྱོང་ནས་ཚེ་ཚད་མ་རྫོགས་པར་ཚེ་འཕོ་བ་མི་སྲིད་དོ། །དེའི་འོག་

༄༅། །ན་གནས་པའི་དམྱལ་བ་ནི་ཐིག་ནག་སྟེ། ཡིད་བཞིན་མཛོད་ལས། ཐིག་ནག་ལྕགས་ཀྱི་སོག་ལེས་གཤག་པ་སྟེ། ཞེས་པས། དམྱལ་བའི་ལས་མཁན་རྣམས་ཀྱིས་རང་
གི་ལུས་ལ་ཐིག་ནག་པོ་བརྒྱད་དང་བཅུ་དྲུག་སོ་གཉིས་བརྒྱ་སྟོང་སོགས་དང། དེ་བཞིན་ལྕགས་ཀྱི་སོག་ལེ་མེ་འབར་བས་གཤགས་ཡང་འབྱར་ཡང་གཤགས་པས་སྡུག་བསྔལ་བའོ། །ཚེ་།
ཚད་ནི་མིའི་ལོ་བརྒྱ་ལ་ལྷ་སུམ་ཅུ་རྩ་གསུམ་པའི་ཞག་གཅིག་ཏུ་བརྩིས་པའི་ལོ་སྟོང་། དམྱལ་བ་ཐིག་ནག་གི་ཞག་གཅིག་ཏུ་རྩིས་པའི་རང་ལོ་སྟོང་ཐུབ་པའོ། །དེའི་འོག་ན་བསྡུས་འཇོམས་ཏེ།
ཡིད་བཞིན་མཛོད་ལས། བསྡུས་འཇོམས་རི་དང་གཏུན་དང་ལྗོངས་སུ་འཐག །ཅེས་པས། སྔོན་རང་གིས་བསད་པའི་སེམས་ཅན་གྱི་གཟུགས་དང་འདྲ་བའི་ལྕགས་བསྲེག་ཀྱི་བྲག་རི་
བྷཱཝ རྟ་དང་རྔ་མོང་སྟག་སེང་འབྲོང་རྐྱང་ཤ་བ་སོགས་རི་དྭགས་དང་ཕྱུགས་ཀྱི་སྒོ་ཟོག་སོགས་བསད་པ་དེ་མཚུངས་བརྡུང་ཁ་བཀྱེ་བའི་བར་དུ་ལས་རླུང་གིས་དེད་ནས་ཚུད་པས་ལྕགས་བསྲེགས་ཀྱི་རྭ་དང་

རྨིག་པས་ཕྱེ་མར་འཐག་པ་དང་། ལས་མཁན་རྣམས་ཀྱིས་ཕྱོགས་ནས་དམྱལ་བའི་སེམས་ཅན་གྲངས་མེད་དེད་པས། ལྕགས་བསྲེགས་ཀྱི་གཏུན་ཡུལ་ལྗོངས་ཙམ་གྱི་ནང་དུ་ལྷུང་ནས་ལྕགས་
བསྲེགས་ཀྱི་ཐོ་བ་རི་རབ་ཙམ་གྱིས་བརྡེག་པས་རྡུལ་བཞིན་རབ་ཏུ་བཙིར་བས་ཁྲག་རྒྱུན་གྱི་ཡུལ་ལྗོངས་འགེངས། ཡང་ཐོ་བ་གྱེན་དུ་བཏེག་དུས་སོས། ཡང་བསྣུན་པས་ཤི་བ་སོགས་རེས་མོས་
སུ་གྱུར་པ་སྟེ། ཚེ་ཚད་ནི། མིའི་ལོ་ཉིས་བརྒྱ་འཐབ་བྲལ་གྱི་ཞག་གཅིག་ཏུ་བརྩིས་པའི་ལོ་ཉིས་སྟོང་། དམྱལ་བ་བསྡུས་འཇོམས་ཀྱི་ཞག་གཅིག་ཏུ་བརྩིས་པའི་རང་ལོ་སྟོང་ཕྲག་གཉིས་སུ་སྡུག་
བསྔལ་བའོ། །དེའི་འོག་ན་ངུ་འབོད་ཆུང་དུ་སྟེ། དེ་ལས། ངུ་འབོད་ལྕགས་ཁྱིམ་འབར་བར་སྲེག་བྱེད་ཅིང་། །ཞེས་པས། ལྕགས་ཁང་སྒོ་མེད་དུ་ཚུད་ནས་འབར་བའི་མེས་འཚིག་པས་
འོ་དོད་འབོད་ཅིང་། ལྕགས་ཞུན་བསྐོལ་བར་འཚོད་པས་སྡུག་བསྔལ་བའོ། །ཚེ་ཚད་ནི། མིའི་ལོ་བཞི་བརྒྱ་ལ་ལྷ་དགའ་ལྡན་པའི་ཞག་གཅིག་ཏུ་བརྩིས་པའི་ལྷ་ཡི་ལོ་བཞི་སྟོང་ལ་དུ་འབོད་ཀྱི་

༄༅། །ཞག་གཅིག་བརྩིས་ལའི་རང་ལོ་བཞི་སྟོང་ཐུབ་པའོ། །དེའི་འོག་ན་ངུ་འབོད་ཆེན་པོ་སྟེ། དེ་ལས། དུ་འབོད་ཆེན་པོ་ལྕགས་ཁྱིམ་ཉིས་རིམ་སྲེག་ཅེས་པས། ལྕགས་ཁྱིམ་།
ཉིས་རིམ་སྒོ་མེད་པ་མེ་འབར་བར་ཚུད་ནས། འབོད་སྒྲོགས་ཆེན་པོར་བགྱིད་ཅིང་སྡུག་བསྔལ་གྱིས་ཉམ་ཐག་པའོ། །མི་ལོ་བརྒྱད་བརྒྱ་འཕྲུལ་དགའི་ལྷ་ཡི་ཞག་གཅིག་ཏུ་བརྩིས་པའི་དེའི་བརྒྱད་སྟོང་། 
ངུ་འབོད་ཆེན་པོའི་ཞག་གཅིག་ཏུ་འགྲང་བའི་རང་ལོ་བརྒྱད་སྟོང་ཐུབ་པའོ། །དེའི་འོག་ན་རབ་ཏུ་ཚ་བའི་དམྱལ་བ་སྟེ། དེ་ལས། ཚ་བ་འདག་མེ་འབར་བའི་ས་གཞི་ལ། །པགས་པ་བཤུས་ཏེ་
ཕུར་བུས་རྒྱོང་པ་དང་། །ཞེས་པས། ལྕགས་བསྲེགས་ཀྱི་ཁང་པ་མེ་འབར་བར་ཚུད་ཅིང་མེ་ལྕེས་ལུས་ཀྱི་པགས་པ་ཀུན་བསྲེགས་པ་དང་། ལས་མཁན་རྣམས་ཀྱིས་ལུས་ཀྱི་པགས་པ་བཤུས་
ནས་ཕྱོགས་གཞིར་ལྕགས་བསྲེགས་ཀྱི་ཕུར་བུས་བརྒྱངས་པ། ལྕགས་བསྲེགས་ཀྱི་མདུང་ཐུང་གིས་བསྣུན་པ་དང་། ཐོ་བས་རབ་ཏུ་བརྡུངས་ནས་སྡུག་བསྔལ་མྱོང་བའོ། །ཚེ་ཚད་ནི།

མི་ལོ་སྟོང་དང་དྲུག་བརྒྱ་ལ་ལྷ་གཞན་འཕྲུལ་དབང་བྱེད་ཀྱི་ཞག་གཅིག་ཏུ་བརྩིས་པས། དེ་དག་གི་ལོ་ཁྲི་དང་དྲུག་སྟོང་ལ་ཚ་བའི་དམྱལ་བའི་ཞག་གཅིག་ཏུ་བརྩིས་པའི་དམྱལ་བའི་རང་ལོ་ཁྲི་
དང་དྲུག་སྟོང་བར་དུ་ཐུབ་པའོ། །དེའི་འོག་ན་རབ་ཏུ་ཚ་བའི་དམྱལ་བ་སྟེ། དེ་ལས་རབ་ཏུ་ཚ་བ་ཕྱི་ནང་མེས་གདུང་ཞིང་། །ཟངས་ཞུན་བཀོལ་མས་ལུས་ཀུན་རྡུལ་དུ་སྲེག་ཅེས་པས། རབ་
ཏུ་ཚ་བ་ལྕགས་ཁྱིམ་ཆེན་པོ་རྔམས་སུ་དཔག་ཚད་མང་པོ་ཡོད་པ་དཔང་མཐོ་བ་ཉིས་རིམ་དུ་ཚུད། མེ་རབ་ཏུ་འབར་བས་སྲེག་ཅིང་ལས་མཁན་རྣམས་ཀྱིས་གསལ་ཤིང་རྩེ་གསུམ་པས་འབིགས་
ཤིང་ཕྱི་ནས་ལྕགས་བསྲེགས་ལེབ་མོས་དཀྲི་བ་དང་ཁྲོ་ཆུ་ཁོལ་མར་འཚོད་པའོ། །ཚེ་ཚད་ནི། མིའི་ལོའི་གཞལ་བར་མི་ནུས་པས། དེའང་བསྐལ་པ་ཆགས་འཇིག་སྟོང་གནས་བཞིའི་རིམ་པ་ལས་
བར་བསྐལ་དུ་བརྩིས་པའི་ཕྱེད་ཐུབ་པ་ནི། དྲན་ཉེར་ལས། རབ་ཏུ་ཚ་བ་དག་གིས་བར་གྱི་བསྐལ་པ་ཕྱེད་ཀྱི་ཚད་དུ་སྡུག་བསྔལ་གྱི་ཚོར་བ་ནས་བརྣག་དགོས་ཏེ། ཞེས་སོ། །དེའི་འོག་ན་

༄༅། །དམྱལ་བ་མནར་མེད་དེ། ཡིད་བཞིན་མཛོད་ལས། མནར་མེད་ལྕགས་ཁང་འབར་བས་བཟོད་བླག་མེད། །བརྡུང་དང་བརྩོག་དང་གཤོགས་དང་ཕྱེ་མར་འཐག །འཚོད་དང་།
འབིགས་དང་ལྕགས་ལེབ་འབར་བས་དཀྲི། །ཞེས་པས། མནར་མེད་པ་ནི། ལྕགས་བསྲེགས་ཀྱི་ཁང་པ་རྔམ་འཐུག་དཔང་བློས་གཞལ་བར་དཀའ་བའི་སུམ་རིམ་གྱི་ནང་དུ་ཚུད་ནས་མེ་
ལྕེ་འབར་བ་མཐར་ཐུགས་པས་རང་ལུས་མེ་དང་དབྱེར་མི་ཕྱེད་པར་བསྲེགས་ཤིང་སོལ་བའི་མེ་དང་ལྕགས་བསྲེགས་འབར་བའི་མེ་བཞིན། མར་མེ་འབར་བའི་མེ་དང་སྡོང་བུ་མ་བྱེད་པ་ལྟར་གྱུར་
ནས་ཀུ་ཅོའི་སྒྲ་ཅུང་ཟད་སྲོག་གི་ཆུང་ཙམ་མེ་དབུས་ན་གནས་ཤིང་། ཕྱི་ནས་མདའ་མདུང་ལ་སོགས་པ་མཚོན་ཆའི་ཆར་འབབ་པས་བར་སེང་ཅུང་ཟད་ཀྱང་མེད་པ། ལས་མཁན་རྣམས་
ཀྱིས་ཐོ་བས་བརྡུང་། དགྲ་སྟས་བཅོག སོག་ལེས་གཤོགས། གཏུན་ཏུ་ཕྱེ་མར་འཐག ཁྲོ་ཆུ་ཁོལ་མར་འཚོད་པ་ལ་སོགས་ཏེ་སྡུག་བསྔལ་གྱི་རྣམ་གྲངས་བཟོད་དཀའ་བསམ་གྱིས་མི་

ཁྱབ་སྟེ། བཤེས་སྤྲིང་ལས། དེ་བཞིན་སྡུག་བསྔལ་ཀུན་གྱི་ནང་ན་ནི། །མནར་མེད་དམྱལ་བའི་སྡུག་བསྔལ་རབ་མི་བཟད། །ཅེས་སོ། །ཚེ་ཚད་ནི། དྲན་ཉེར་ལས། མནར་མེད་པ་དེ་།
དག་བར་གྱི་བསྐལ་པ་དེ་འདས་ནས་ཚེ་འཕོ་བར་འགྱུར་ཏེ་གསུངས་པས་ཚེ་བར་བསྐལ་གཅིག་ཐུབ་ལ། དེ་ལས་སྡུག་བསྔལ་ཆེ་བ་གཞན་མེད་པས་མནར་མེད་ཅེས་སོ། །དེ་ལྟར་ཚ་དམྱལ་
རྣམས་གོང་མ་གོང་མ་རྣམས་ལས་འོག་མ་འོག་མ་རྣམས་སྡུག་བསྔལ་བདུན་འགྱུར་གྱིས་རིམ་བཞིན་ཆེ་སྟེ། རྣམ་འབྱེད་ལས། ཐ་མ་ཙནྡན་དུས་མཐའ་དང་། །དམྱལ་མེ་རྣམས་ཀྱང་གོང་རིམ་བཞིན། །
བདུན་འགྱུར་གྱིས་ནི་རབ་ཏུ་ཚ། །དེ་བཞིན་སྡུག་བསྔལ་བདུན་ཕྲག་འགྱུར། །ཞེས་སོ། །ཉི་ཚེ་བ་ནི། རང་གི་ལུས་ལ། ཀ་བ་དང་། ཐག་པ་དང་། སྒོ་དང་། ཐབ་ཀ་དང་།
ཕྱགས་མ་སོགས་ཀྱི་སྣང་བ་ཤར་ནས་བཀོལ་བ་བྲག་གི་བར་རྡོ་འདི་བྲག་ཤིང་གི་སྦུབས་སོགས་སུ་འཐུམས་ཤིང་འབྱུང་བཞིའི་གནོད་པས་མནར་བ་ལ་སོགས་སྡུག་བསྔལ་གྱི་རྣམ་གྲངས་ཤིན་ཏུ་མང་པོ་

༄༅། །བཟོད་བླག་མེད་པས་ཉིན་མཚན་བྱེད་མའམ། ཡུད་ཙམ་མམ། རྟག་པར་ལས་ཐ་དད་པའི་དབང་གིས་གདུང་བས་ཉི་ཚེ་ཞེས་བྱ་སྟེ། འདུལ་བ་ལུང་ལས། དེ་ནས་མོ་གལ་གྱི་
བུས་རྒྱ་མཚོའི་མཐར་ཕྱིན་པ་ལས། ཉི་ཚེ་བའི་སེམས་ཅན་དམྱལ་གཏུན་ལྟ་བུ་དང་། ཕྱགས་མ་ལྟ་བུ་དང་། ལྗོན་ཤིང་ལྟ་བུ་རབ་ཏུ་མང་པོ་སྡུག་བསྔལ་གྱིས་གདུངས་བ་མཐོང་སྟེ་སྨྲས་པ།
སྲིད་པ་ན་ནི་བདེ་བ་མེད། །ཉི་ཚེ་བ་བཞིན་འགྲོ་བ་ཀུན། །སོ་སོའི་སྡུག་བསྔལ་རྣམས་ཀྱིས་གདུངས། །འབར་བའི་ཁྲོད་ན་གནས་པ་འདྲ། །ཞེས་སོ། །དེ་ལས། ཕྱི་རོལ་ཕྱོགས་བཞིར་
ཉེར་འཁོར་བཅུ་དྲུག་སྟེ། །རོ་མྱགས་འདམ་དང་ཆུ་བོ་རབ་མེད་དང་། །སྤུ་གྲིའི་ཐང་དང་རལ་གྲི་ལོ་མའི་ཚལ། །ཤལ་མའི་ལྡོང་པོ་ཀུན་ནས་འཁོར་བ་ལ། །ཞེས་པས། ཉེ་འཁོར་ལྷག་མ་
བཅུ་དྲུག་མནར་མེད་པའི་ཕྱོགས་རེ་རེ་ན་བཞི་རེ་གནས་པ་བཅུ་དྲུག་གོ །མནར་མེད་ཀྱི་ལྕགས་ཁང་དུ་ཚ་བའི་སྡུག་བསྔལ་གྱིས་ཉེན་ཆེས་པས་ལས་ཕལ་བསྲབས་པས་སྒོ་ཕྱེ་བས་ཕྱིར་འཐོན་པས་

གྲིབ་མ་ནག་ངམ་མེ་པ་མཐོང་ནས་ལྕགས་ཀྱི་ཁྱི་དག་གིས་དེད་པས་ཕྱིན་མ་ཐག མེ་མ་མུར་ཀྱི་འོབས་མེ་མ་དག་མེ་འབར་བའི་བུས་ནུབ་ཙམ་དུ་ལྷུང་ནས་ཤ་རུས་ཚིག ཡང་སོས་ཏེ་སྡུག་བསྔལ་
མྱོང་བའོ། །སློབ་སྤྲིང་ལས། རལ་པའི་ཚོགས་མང་སྤུངས་པས་འགྱིངས་པའི་ཁྱི་དག་གིས། །མཆེ་བ་གཟེང་རིངས་རྡོ་རྗེའི་རྩེ་མོའི་ལུས་འབྲད་ཅིང་། །ཆུ་བོ་རབ་མེད་ཐལ་སྐྱ་མེ་ལྕེས་གང་།
བའི་ངོགས། །རྡོ་བ་ཟུར་རྔོམ་རྩེ་རྣོན་མི་བཟད་ཅན་དུ་གདའ། །ཞེས་དང་། དེ་ལས་ཐར་ནས་ཕྱིན་པས་བསིལ་བའི་འདམ་མཐོང་ནས། དེར་ཞུགས་མ་ཐག་རོ་རུལ་པའི་འདམ་རྫབ་ཀྱི་ཁྲོད་སྒྱུ
དུ་ཚུད་ནས་སྲིན་བུ་ལྕགས་ཟངས་གསེར་གྱི་མཆུ་ཅན་གྱིས་འབིགས་པ་རོ་མྱགས་ཀྱི་འདམ་ཞེས་བྱའོ། །དེ་ལས་ཐར་ནས་ཐང་ཉམས་དགའ་བ་མཐོང་ནས་ཕྱིན་མ་ཐག་སྤུ་གྲིའི་ཐང་ཞེས་ལྕགས་བསྲེགས་
ཀྱི་ཐུར་མ་རྣོན་པོ་རྩྭ་བཞིན་དུ་སྐྱེས་པས་ལུས་ཕུག་པས་སྡུག་བསྔལ་བའོ། །དེ་ལས་ཐར་དུས་ནགས་ཚལ་ཡིད་དུ་འོང་བ་མཐོང་བས་དེར་ཕྱིན་མ་ཐག་ལྕགས་བསྲེགས་ཀྱི་སྡོང་པོ་ལྕགས་བསྲེགས་ཀྱི་

༄༅། །རལ་གྲི་མང་པོ་ལོ་མ་ཡལ་ག་ལྟར་སྐྱེས་པ་རལ་གྲི་ལོ་མའི་ནགས་ཚལ་རླུང་གིས་བསྐྱོད་པས་ལུས་དུམ་བུར་བཅད། ཡང་སོས་ཡང་བཅད་པས་སྡུག་བསྔལ་ལོ། །མནར་མེད་
ཀྱི་མཚམས་བཞིར། ལྕགས་བསྲེགས་ཀྱི་ཤལ་མ་ལིའི་རི་བོ་ཡོད། དེར་ཕྱིན་པས་སྔོན་གྱི་དགའ་དུངས་ཡོད་པའི་གྲོགས་ཀྱིས་རིའི་རྩེ་ནས་འབོད་པའི་སྣང་བ་ཤར་བས་སོང་ཚེ་ལྕགས་ཀྱི་ཐུར་།
མ་རྣོན་པོས་ཤ་ཁྲག་བཟུང་ནས་དུམ་བུར་བཅད། རིའི་རྩེར་སོན་ཚེ་ལྕགས་ཀྱི་བྱ་རྒོད་ཀྱིས་རང་གི་ཀླད་པ་འགེམས་ཤིང་། སླར་ཡང་རི་ཡི་དྲུང་རྩ་བ་ནས་འབོད་པའི་སྣང་བ་ཤར་ནས་ཐུར་དུ་
བབས་པས་ལྕགས་ཀྱི་ཐུར་མ་རྩེ་རྣོན་མང་བོས་གྱེན་དུ་གཟིངས་ནས་ནང་ཁྲོལ་ཀུན་དེར་འཐོགས་པ། རྩ་བར་སླེབས་དུས་ལྕགས་བསྲེགས་ཀྱི་སྐྱེས་པ་བུད་མེད་མཆེ་བ་རྣོ་བ་མེ་འབར་པས་འཁྱུད་
པས་ལུས་གཞོབ་ཐུལ་གྱིས་བསྲེགས་ནས་ཁྱི་དང་ཅེ་སྤྱང་མང་པོས་ཟ་བ་སོགས་མནར་སྤྱོད་ཤིན་ཏུ་མི་བཟོད་པ་མྱོང་སྟེ། སློབ་སྤྲིང་ལས། ཤལ་མ་ལི་མཐོ་མི་བཟད་དེ་ལ་མྱུར་འཛེགས་ན། །

ཚེར་མའི་ཚོགས་ཁ་ཐུར་དུ་བལྟས་པས་ཐལ་འབྱིན་ཞིང་།ཟུག་ངུ་ཚབས་པོ་ཆེ་དག་ཁོང་རླག་ནུབ་པར་འགྱུར། ཞེས་དང་། ཐུར་དུ་བབས་ན་ལྕགས་ཚེར་གྱེན་དུ་ཁ་བལྟས་པ། །རྩུབ་ལ་
རྣོ་བ་མང་པོས་ལུས་ཕུག་དྲན་པ་ཉམས། །དེ་ན་ཁ་ཅིག་མདུང་རྩེ་གསུམ་པ་འབར་བ་དང་། །ཟུག་རྔུ་རྣོན་པོས་ལུས་དབང་ཐུར་དུ་འབེབས་མི་ནུས། །དེ་ཚེ་མཚོན་ཆས་བརྡར་བའི་མཆུ་ཅན་ཁྭ་
རྣམས་ཀྱིས། །ཀུན་ཏུ་དྲངས་པས་རྒྱུ་ལྟོ་བྲེང་བྲེང་ནར་ཞིང་འཐོར། །ཁ་ཅིག་རི་བོའི་གཡང་ས་ཡ་ངར་གཡང་དུ་ལྷུང་། །ཞེས་དང་། བུད་མེད་ཀུན་ནས་མེ་ལྕེ་བརྒྱ་ཕྲག་འཐོན་པའི་མེ། །
མེ་སྟག་ཕྲེང་བ་འཁྲིགས་པའི་རྒྱན་གྱིས་ཞུགས་གྱུར་ཅིང་། །སོག་ལེ་ལྟ་བུར་རྩུབ་པའི་ལུས་ཀྱིས་ཟོན་མེད་པར། །ཤིན་ཏུ་སྡུག་པའི་ཚུལ་དུ་བཅུམ་ནས་འཁྱུད་པར་བྱེད། །ཅེས་སོ། །གྲང་
དམྱལ་གྱི་ཡུལ་ནི། ལས་རྣམ་པར་ངེས་པའི་མདོ་ལས། ཚེ་དང་ལྡན་པ་མོའུ་འགལ་གྱི་བུས་གསོལ་པ། བཅོམ་ལྡན་འདས་གྲང་བའི་དམྱལ་བའི་ཡུལ་ནི། ལྕགས་ཀྱི་ཐང་ཀ་ལ་གངས་སོགས་

༄༅། །ཤིན་ཏུ་གྲང་བའི་གནས་སུ་ལྕགས་ཀྱི་བུ་ཡུག་འཚུབས་པ་འཛམ་བུའི་གླིང་གི་དགུན་ཁ་རླུང་གྲང་བབས་ཀྱང་བདུན་འགྱུར་གྱིས་གྲང་བའི་རླུང་གིས་གཡབ་པས། ལྕགས་ཀྱི་ཐོག་དང་།
སེར་བ་རྒྱུན་དུ་འབབས་པས་སྒྲ་མི་སྙན་པ། དྲི་མི་ཞིམ་པ་འཇིགས་ལ་སྐྱི་གཡའ་བ་ཡ་ང་བ་ཡོད་དོ། །ཞེས་སོ། །ཡིད་བཞིན་རིན་པོ་ཆེའི་མཛོད་ལས། གངས་དང་ཁ་བའི་བུ་ཡུག་ལངས་
པ་ཡིས། །རབ་ཏུ་སྦྲེབས་པའི་ལུས་ཅན་རྣམ་བརྒྱད་ནི། །ཆུ་བུར་ཅན་དང་ཆུ་བུར་རྡོལ་བ་ཅན། །ཨ་ཆུ་ཟེར་དང་ཀྱེ་ཧུད་སོ་འཐམ་དང་། །པདྨ་ལྟར་གས་ཨུཏྤལ་པདྨ་ཆེ། །གྲང་བས་ཉམས་
ཐག་སྡུག་བསྔལ་ཕ་མཐའ་ཡས། །ཞེས་པས། གངས་དང་ཁ་བའི་སྒྲུབས་གྲང་ཞིང་མུན་ནག་དང་རླུང་གྲང་མོའི་འཚུབས་པས་ཉེན་ནས། ལུས་གྲང་བའི་ཉམས་ཀྱིས་མིང་བརྒྱད་དུ་ཆགས་པས།
ལུས་ལ་ཆུ་བུར་མང་དུ་ཐོན་པས་ཆུ་བུར་ཅན་དང་། དེ་ཉིད་བརྡོལ་བ་ནས་རྨར་སོང་བས་ཆུ་བུར་བརྡོལ་བ་དང་། གྲང་བས་སྨྲེ་སྔགས་ལ་ཨ་ཆུ་ཟེར་བས་ཨ་ཆུ་ཅན་དང་། དེ་ཡང་གྲང་བའི་ཤུགས་

ཀྱིས་སྐད་མི་ཐོན་ནས་ཤུགས་རིང་བྱེད་པས་ཀྱེ་ཧུད་ཅེས་དང་། ཤུགས་རིང་གི་སྒྲ་མི་ཐོན་པར་གྲང་བས་སོ་བསྡམས་པས་སོ་འཐམ་པ་དང་། ལུས་ཀྱི་པགས་པ་བཞི་ཚལ་དུ་གས་པ་པདྨ་
ལྟར་གས་པ་དང་། རྨ་དེ་དག་ཨུཏྤལ་ལྟར་༼མ་དཔེའི་ནང་དེབ་༤༡པ་ཆད་འདུག༽སོགས་གནོད་བྱེད་ཕྱི་ན་ཡོད་པའོ། །ནང་གི་སྒྲིབ་པ་ཅན་ནི། མི་གཙང་བ་ཅུང་ཟད་ལྟོར་སོང་བ་ལས་མེ་
འབར་ཞིང་ནང་ཁྲོལ་བསྲེག་ཅིང་ཁ་སྣ་ནས་མེ་ལྕེ་དང་དུད་པ་འཐུལ་བའི་སྡུག་བསྔལ་བའོ། །སྤྱི་མཐུན་གྱི་སྒྲིབ་པ་ཅན་ནི། དེ་དག་གི་སྟེང་དུའང་སྤྱིར་ཁྱབ་པར་ཡོད་པའི་སྡུག་བསྔལ་དབུལ་
བ་དང་ཕོངས་པ་དང་། བཀྲེས་པ་དང་། སྐོམ་པ་དང་། གཟུགས་མི་སྡུག་པ་དང་། དབང་པོ་མ་ཚང་པ་དང་། རྟག་ཏུ་གཞན་གྱིས་འཚེ་བས་འཇིགས་པ་དང་། སྐྱབས་དང་མགོན་མེད་པའོ། །
བཤེས་སྤྲིང་ལས། ཁ་ཅིག་ཁ་ནི་ཁབ་ཀྱི་མིག་ཙམ་ལ། །ལྟོ་བ་རི་ཡི་གཏོས་ཙམ་བཀྲེས་པས་ཉེན། །མི་གཙང་གྱི་ནར་བོར་བ་ཅུང་ཟད་ཀྱང་། །འཚལ་བའི་མཐུ་དང་ལྡན་པ་མ་ལགས་སོ། །

༄༅། །ཞེས་དང་། ཡི་དྭགས་རྣམས་ལ་སོས་ཀའི་དུས་སུནི། །ཟླ་བའང་ཚ་ལ་དགུན་ནི་ཉི་མའང་གྲང། །ཞེས་སོ། །མཁའ་ལ་རྒྱུ་བའི་ཡི་དྭགས་ནི། ངལ་གསོ་ལས། མཁའ་ལ་རྒྱུ་བའི་ཡི་དྭགས་
འདྲེ་རྣམས་དང་། །གནོད་སྦྱིན་སྲིན་པོ་བཙན་དང་རྒྱལ་པོ་སོགས། །ལས་ཀྱི་རྫུ་འཕྲུལ་ཐོགས་མེད་ཀུན་ཏུ་རྒྱུ། །གནོད་པ་སྣ་ཚོགས་མངོན་པར་སྒྲུབ་པ་སྟེ། །ནད་གཏོང་མདངས་འཕྲོག་ཚེ་ལ་
བར་དུ་གཅོད། །ཅེས་པས། འདི་དག་ཀྱང་ཡི་དྭགས་ཀྱི་འགྲོ་བས་བསྡུས་པའི་ཕྱིར་སྡུག་བསྔལ་དཔག་ཏུ་མེད་དོ། །ཡུལ་ཡིད་དུ་མི་འོང་བ་དང་། འཚེ་བ་དང་། ཉམ་ང་བ་དང་། བཀྲེས་
སྐོམ་དང་། གང་དུ་སྙིང་ཉེ་བ་དེར་ཕྱིན་པས་རང་སྔོན་འཆི་ཀའི་གནད་གཅོད་ཀྱི་ནད་དེ་ཕ་རོལ་ལ་འགོ་བ་དང་། རང་ཡང་གཏན་དུ་དེས་གདུང་བས་ནད་པ་དེའི་སྲོག་དང་ཚེ་དང་མདྭངས་འཕྲོག་
པས་གནོད་པ་མངོན་པར་སྒྲུབ་ཅིང་འཕྲལ་དུ་མི་བདེ་བ་སྐྱེས་པ་དང་། རྫུ་འཕྲུལ་གྱིས་སོང་ཡང་ལམ་འཕྲང་དུ་བསྲུང་བར་སྣང་བ་དང་། ལུས་སྒོ་ལྟ་བུ་དང་། སག་ལྟ་བུ་དང་མགལ་དུམ་ལྟ་

བུ་དང་། ཁྱི་དང་བྱ་ལ་སོགས་པའི་གཟུགས་སྣ་ཚོགས་སུ་ཡོད་ལ། ཁ་ཅིག་ལ་སྔོན་གྱི་དགེ་བ་ཕྲ་མོས་ལོངས་སྤྱོད་ཅུང་ཟད་ཡོད་ཀྱང་སྡུག་བསྔལ་གཞན་མང་བོས་གདུང་ཞིང་ཕལ་ཆེར་ནི་
དུས་ཚིགས་ལོག་པ་དང་། གཞན་ལ་བདེ་བའང་དེ་ལ་སྡུག་བསྔལ་བ་སོགས་མཐའ་ཡས་ཏེ། སློབ་སྤྲིང་ལས། ཚ་བས་ཉེན་ལ་བུ་ཡུག་ཀྱང་ནི་ཚ་འགྱུར་ལ། །ལྷག་པས་ཉམ་ཐག་པ་ལ་མེ་
ཡང་གྲང་བྱེད་དེ། །ཤིན་ཏུ་མི་བཟད་ལས་ཡོངས་སྨིན་པས་རྣམ་རྨོངས་པ། །འདི་ལ་སྣ་ཚོགས་འདི་ཀུན་ཕྱིན་ཅི་ལོག་ཏུ་སྣང་། །ཞེས་སོ། །ཚེ་ཚད་ནི། བཤེས་སྤྲིང་ལས། སྲ་བས་བཅིངས་
པའི་ལུས་ཅན་ཁ་ཅིག་ལོ། །ལྔ་སྟོང་དག་དང་ཁྲིར་ཡང་འཆིར་མི་འགྱུར། །ཞེས་དང་། དེ་ཡང་མི་རྣམས་ཀྱི་ཟླ་བ་གཅིག་ལ་ཡི་དྭགས་ཀྱི་ཞག་གཅིག་ཏུ་བརྩིས་པའི་རང་ལོ་ལྔ་སྟོང་ཐུབ་ལ་
མི་ལོ་ཁྲི་དང་ལྔ་སྟོང་དུ་གསུངས་སོ། །དུད་འགྲོའི་སྡུག་བསྔལ་བསམ་པ་ལ། དུད་འགྲོའི་ཡུལ་ནི། ཡིད་བཞིན་མཛོད་ལས། དུད་འགྲོ་བྱིངས་གནས་རྒྱ་མཚོ་ཆེན་པོ་སྟེ། །ཁ་འཐོར་ལྷ་

༄༅། །མིའི་ཡུལ་ན་གནས་པ་ཡིན། །ཞེས་པས། དུད་འགྲོ་ལ་བཀོལ་སྤྱོད་ཀྱི་སྡུག་བསྔལ་མཐོང་ཆོས་ཅན་དང་། དེའི་ནང་ནས་ཀྱང་བྱིངས་ན་གནས་པའི་དུད་འགྲོ་ནི། ཕྱིའི་རྒྱ་
མཚོ་ཆེན་པོའི་ནང་གླིང་བཞིའི་བར་སོགས་ན་ཉ་དང་དུང་དང་ཆུ་སྲིན་ལ་སོགས་པས་གོ་མཚམས་མེད་པར་གང་བ་ཆང་འགག་གི་སྦང་མ་ཙམ་ཞིག་ལྕིག་ལྕིག་ཡོད་དེ། དེ་ཐམས་ཅད་ཀྱང་།
ཆེ་བས་ཆུང་བ་ཟ་ཞིང་ཆུང་བས་ཆེ་བའི་ལུས་ཕུག་པ་སོགས་དང་། གླིང་འདིའི་ལྕགས་རི་ཕར་འདས་གཞན་གྱི་ཚུར་འདས་བཞི་པ་མ་བསྒྲིགས་པའི་ཕྱི་མཐའ་ལྟ་བུའི་བར་ན་གླིང་བར་གྱི་མུན་པ་སྟེ། ཉི་
ཟླའི་སྣང་བ་མེད་པའི་ཕྱིར་རོ། །དེའི་ཆུ་ནང་ནའང་གཅིག་གིས་གཅིག་ཟ་བ་དང་། བཀྲེས་སྐོམ་ལ་སོགས་པའི་སྡུག་བསྔལ་དཔག་ཏུ་མེད་དོ། །ཁ་འཐོར་བ་ནི། མིའི་ཡུལ་ན་ཡོད་པའི་རི་དང་
ཐང་དང་ཆུ་དང་བྲག་དང་ནམ་མཁའ་ལ་སོགས་པ་ན་གནས་པའི་སྲོག་ཆགས་འབུ་སྦྲང་དང་བྱ་དང་རི་དྭགས་གཅན་གཟན་ལ་སོགས་འདི་དག་རང་རང་གི་སྡུག་བསྔལ་ཚ་གྲང་བཀྲེས་སྐོམ་གཅིག་

གིས་གཅིག་གསོད་ནས་ཟ་བ་དང་ནད་དང་འཚེ་བ་དཔག་ཏུ་མེད་ཅིང་། ཁྱད་པར་དུ་རྔོན་པ་དང་ཉ་པ་དང་བྱ་གཤོར་བ་དག་གིས་འཚོ་བ་དང། ཁ་ཅིག་ཤ་དང་། པགས་པ་དང་། རུས་པའི་ཕྱིར་
གསོད་པ་དང་། བདག་ཏུ་བཟུང་བའི་དུད་འགྲོ་རྣམས་ལ་བཀོལ་བ་དང་སྤྱད་པའི་མཐར་གསོད་པ་དང་། བརྡེག་པ་དང་། སྤུ་འཐོག་བྱ་གཅོད་སྣ་ཕུག་ཁལ་བཀལ་བ་དང་། མིས་ཞོན་པ་དང་། བརྡེག་
པ་དང་། ཁྲག་གཟགས་པ་ལ་སོགས་པའི་སྡུག་བསྔལ་དང་། ཀླུའི་ཡུལ་ནའང་ཉིན་མཚན་ནམ་སྔ་དྲོ་ཕྱི་དྲོ་ཙམ་སྟེ། དེ་ཡང་དེ་མ་ཐག་འགྱུར་ནས་ཚ་གྲང་བཀྲེས་སྐོམ་ལ་སོགས་པའི་སྡུག་བསྔལ་
མང་བོས་གཟིར་བ་དང་། ཁ་ཅིག་གི་གནས་སུ་བྱེ་ཚན་གྱི་ཆར་འབབ་པ་དང་། ཁ་ཅིག་ཐམས་ཅད་ཀྱིས་སྤངས་ཏེ་ཁྱུར་མི་ཚུད་པས་གྲོགས་མེད་པ་དང་། སྤྱི་མཐུན་དུ་རྨོངས་པ་དང་།
ནམ་མཁའ་ལྡིང་གི་འཇིགས་པ་དང་། རིག་སྔགས་ཀྱི་འཇིགས་པ་དང་འཚེ་བའི་སྡུག་བསྔལ་དཔག་ཏུ་མེད་དོ། །བཤེས་སྤྲིང་ལས། དུད་འགྲོའི་སྐྱེ་གནས་དག་ནའང་གསོད་པ་དང་། །

༄༅། །བཅིངས་དང་བརྡེག་སོགས་སྡུག་བསྔལ་སྣ་ཚོགས་པ། །ཞི་གྱུར་དགེ་བ་སྤངས་པ་རྣམས་ལ་ནི། །གཅིག་ལ་གཅིག་ཟ་ཤིན་ཏུ་མི་བཟད་པ། །ཁ་གཅིག་མུ་ཏིག་བལ་དང་རུས་པ་ཁྲག ། ཤ་
དང་པགས་པའི་ཆེད་དུ་འཆི་བར་འགྱུར། །དབང་མེད་གཞན་དག་རྡོག་པ་ལག་པ་དང་། །ལྕགས་དང་ལྕགས་ཀྱུ་ལ་སོགས་བཏབ་སྟེ་བཀོལ། །ཞེས་སོ། །ཚེ་ཚད་ནི། ཡིད་བཞིན་མཛོད་ལས།
ཚེ་ལ་མ་ངེས་བསྐལ་པ་ལ་སོགས་སོ། །ཞེས་པས། ཚེ་ཡང་མ་ངེས་ཏེ་འབུ་སྦྲང་སོགས་ཁ་ཅིག་ཚེ་ཡུད་ཙམ་དང་། ཉིན་གཅིག་ལ་སོགས་པ་དང་། ཆུ་སྲིན་ལྟ་བུའི་ཚེ་རིང་པ་དང་། ཀླུའི་རྒྱལ་
བོ་འཇོག་པོ་ལ་སོགས་ནི་བར་གྱི་བསྐལ་བ་ཐུབ་པའང་ཡོད་དེ། མཛོད་ལས། མཆོག་རིང་བསྐལ་པའོ། །ཞེས་གསུངས་སོ། །དེ་ལྟར་ལས་ངན་པ་བསགས་པས་འབྲས་བུ་ངན་པར་སོང་
བ ནས་སྡུག་བསྔལ་བ་མནར་སྤྱོད་ཀྱིས་ཤིན་ཏུ་མནར་བས་དམྱལ་བ་དང་། ཟས་སྐོམ་གྱི་སྒྲ་ཙམ་ཡང་མི་ཐོས་ཀྱང་ཟས་སྐོམ་ཡིད་ལ་བཏགས་པ། དགེ་བ་སོགས་ལེགས་པའི་ཆོས་ལས་བྱོལ་ནས་

སོང་བ་དུད་འགྲོ་སྟེ། ངན་སོང་གི་སྡུག་བསྔལ་ལ་ཡང་བསམས་ནས་བསོད་ནམས་ཆ་མཐུན་གྱི་དགེ་བ་དང་། མཐར་ཐུག་ངེས་ལེགས་བྱང་ཆུབ་ཆེན་པོར་བགྲོད་པའི་ཐར་པ་ཆ་མཐུན་གྱི་དགེ་
བ་ལ་བརྩོན་པར་གདམས་ནས། མཐོ་རིས་ནའང་བདེ་བ་མེད་དེ། མི་ཡི་སྡུག་བསྔལ་བསམ་པ་ལ། ཡུལ་ནི། ཡིད་བཞིན་མཛོད་ལས། མཐོ་རིས་མི་རྣམས་གླིང་བཞི་གླིང་ཕྲན་རེ། །རྔ་ཡབ་སྲིན་
པོ་གནས་ཕྱིར་གཞན་ཡིན་ནོ། །ཞེས་པས། མི་ལ་སྡུག་བསྔལ་གྱི་སྡུག་བསྔལ་ནི་བརྩེགས་མར་བྱུང་སྟེ། ཕ་ཤི་བའི་སྟེང་དུ་མ་ཡང་ཤི་བ་ལྟ་བུ། ད་ལྟ་བདེ་བ་ཡོད་འཕྲོ་ལ་འགྱུར་ནས་ན་ཚ་
རྐྱེན་གྱོད་ཀྱི་སྡུག་བསྔལ་འགྱུར་བའི་སྡུག་བསྔལ་དང་། འདུ་བྱེད་ཀྱི་སྡུག་བསྔལ་ནི་དུག་ཁོང་དུ་སོང་བའམ། ཟས་གོས་སྤྱོད་ལམ་ཉེས་པས་ཕྱིས་ནད་དུ་བྱེད་པའམ། དབང་པོ་ཆེ་ལ་གནོད་པ་
བསྐྱལ་བས་ཕྱིས་གནོད་ལན་འདུ་བྱེད་པ་ལྟ་བུ་སྟེ། འདུལ་བ་ལུང་ལས། འཁོར་བ་སྡུག་བསྔལ་ཅན་ཕུང་པོ། །སྡུག་བསྔལ་སྡུག་བསྔལ་འདུ་བྱེད་དང་། །འགྱུར་པ་ཉིད་གསུམ་བརྒྱད་

༄༅། །རྣམས་ཀྱིས། །མི་རྣམས་ཤིན་ཏུ་སྡུག་བསྔལ་ལོ། །ཞེས་སོ། །སྐྱེ་བའི་སྡུག་བསྔལ་ནི། ཕ་མའི་འདུ་འཕྲོད་ལས། ཁམས་དཀར་དམར་འདྲེས་པའི་སྦུབས་སུ་བར་དོའི་རྣམ་
ཤེས་ཞུགས་ཏེ། མེར་མེར། ནུར་ནུར། ལྟར་ལྟར། མཁྲང་གྱུར། གོར་གོར། ཉ་དང་། རུས་སྦལ་གྱི་རྣམ་པ་ནས་ཡན་ལག་དོད་པས་བདུན་ཕྲག་བདུན་དང། དེ་ནས་བདུན་ཕྲག་
ཉི་ཤུ་རྩ་དྲུག་གི་བར་ལུས་ཀྱི་དབང་པོ་སྐྱེ་མཆེད་གསལ་བར་གྲུབ་ཅིང་། དེ་ནས་བདུན་ཕྲག་གསུམ་ཅུ་རྩ་དྲུག་གི་བར་ལུས་ཟུང་བརྟས་ཀྱང་མའི་མངལ་དྲི་ང་བ། མི་གཙང་བ། རྒྱལ་པོའི་བཙོན་ཁང་
ལྟ་བུ་དེར་གནས་དགོས། ཟླ་དགུ་ངོ་བཅུ་ནས་ལས་ཀྱི་རླུང་གིས་མགོ་མཇུག་ལྡོག་སྟེ་རུས་པའི་འཁྲུལ་འཁོར་གྱི་བར་དུ་བཙིར་ནས་བཙས་པ་ནི་བསྡུས་འཇོམས་ཀྱི་དམྱལ་བའི་སྡུག་བསྔལ་ཙམ།
བལ དེ་ནས་མས་རེག་པས་པགས་པ་བཤུས་པ་ལྟ་བུ། ཁྲུས་བྱས་དུས་ཤ་སྤུ་གྲིས་གཅོད་པ་ལྟ་བུའི་སྡུག་བསྔལ་དཔག་ཏུ་མེད། དེ་ནས་རིམ་བཞིན་ལུས་ལང་ཚོ་དར་ཀྱང་རྒས་པའི་སྡུག་བསྔལ་གྱི་

ལང་ཚོ་ཡོལ་བས་ལུས་ཀྱི་སྟོབས་ཉམས། སྐྲ་དཀར་གཉེར་མ་མང། ཚིགས་བུད། ཟས་མི་འཇུ། དབང་པོ་ལྔ་ནང་དུ་སྡུད། སྔར་དགའ་བའི་ཡུལ་དང། ཟས་སོགས་ཡིད་དུ་མི་འོང་། བཟའ་
བཏུང་གི་རོ་མི་འབྱིན། ཤི་དོགས་པས་འཚེར་ཞིང་སྙིང་བྱིས་པ་ལྟར་བཟོད་སྲན་ཆུང་བ་སོགས་སྡུག་བསྔལ་དཔག་ཏུ་མེད་དེ། རྒྱལ་བའི་དབང་པོ་ཀརྨ་པས། རྒས་པ་རིམ་གྱིས་
བྱུང་བ་བས། །དུས་ཐེངས་ཤིག་བྱུང་ན་བཟོད་པར་དཀའ། །ཞེས་པ་ལྟར་རོ། །ན་བའི་སྡུག་བསྔལ་རླུང་མཁྲིས་བད་ཀན་འདུ་བ་ཆ་མ་སྙོམས་པས་ནད་ཀྱི་ཚོར་བས་ཉེན་པ་དེའི་ཚེ། ནད་རྒྱུ
ཀྱིས་སེམས་འཁྲུགས་པས་གང་ལའང་དགའ་བ་མི་སྐྱེ། འདུ་ཤེས་འཁྲུགས། ཚིག་པ་ཟ། ཤི་བར་དོགས་པ་དང་། རེས་འགའ་ཤི་ནའང་རུང་སྙམ་སྟེ་ལྕེབ་སྙིང་འདོད་པའམ། ན་ཟུག་
གི་ཚོར་བ་ནི་དམྱལ་བ་ལ་འགྲན་པ་ལྟ་བུ་སྟེ། ལས་བརྒྱ་བའི་སྟོང་འགྲེལ་དུ། ན་བས་གདུངས་པའི་ལུས་ཅན་ནི། །དམྱལ་བའི་ཚེ་རབས་དེ་འདྲ་སྟེ། དེ་སྙེད་ཕྱི་ཕྱིར་ལྡང་གྱུར་པ། །སྲེད་

༄༅། །ཅན་སྲིད་པའི་ཟུག་ངུ་འདྲ། །ཞེས་སོ། །འཆི་བའི་སྡུག་བསྔལ་ནི། མལ་གྱི་ཐ་མ་རུ་ཉལ། གནས་དང་གཏམ་དང་ཟས་དང་གོས་དང་ཚེ་འདིའི་སྣང་བ་ཐམས་ཅད་ཀྱི་ཐ་མར་ཐུག །
འཁོར་འདབས་དང་ལོངས་སྤྱོད་འདོར། ནོར་རྫས་ཅི་ཙམ་ཡོད་ཀྱང་སྤྱོད་དབང་མེད་པར་གཅིག་པུར་རྒྱུས་མེད་པའི་གཤིན་ཡུལ་མུན་པ་ནག་པོར་འགྲོ་དགོས་པས་ཅི་ལྟ་བུ་བྱ་སྙམ་ནས་སྙིང་མི་།
དགའ་བཞིན་དུ་གནད་གཅོད་ཀྱི་ཚོར་བ་དྲག་པོས་སྲོག་བཅད་དེ། འཇིགས་པའི་མུན་པས་མདུན་བསུས་ཏེ་རང་སྣང་བར་དོར་གཤེད་མའི་འཇིགས་སྐྲག་གིས་གཟིར་ནས་མགོན་མེད་སྐྱབས་མེད་
ཉེ་དུའི་ཚོགས་ཀྱིས་མྱ་ངན་བྱེད། རང་ནི་མི་མཐོང་ཡད་ཡུད་ཕྱད་ཕྱོད་དུ་གྱུར། ཕུང་པོ་དུར་ཁྲོད་དུ་བསྐྱལ་ནས་མེད་པར་བྱེད་པ་ཤུལ་མི་རྣམས་བློ་བདེ་བར་རློམ་པའོ། །དེ་ཡང་། སློབ་
སྤྲིང་ལས། དུས་ཀྱི་ཞགས་པས་སྐེ་ནས་བཏགས་ཏེ་གཤིན་རྗེའི་མི། །གཏུམ་པོ་རྣམས་ཀྱིས་དབྱུགས་པས་བརྡས་ཤིང་འཁྲིད་པར་འགྱུར། །ཞེས་སོ། །དེ་བཞིན་མི་ལ་གཞན་ཡང་སྡང་དགྲ་

བོ་དང་འཕྲད་པ། གཉེན་བྱམས་པ་དང་བྲལ་བ། འདོད་པ་ཐོག་ཏུ་མི་ཁེལ་བ། མི་འདོད་པ་ཐོག་ཏུ་བབ་པ་སྟེ། མདོར་ན་ཉེར་ལེན་གྱི་ཕུང་པོ་ལྔ་པོ་འཚེ་བ་སྣ་ཚོགས་ཀྱི་སྣོད་ལྟར་ཡོད་པས། །
སྡུག་བསྔལ་གྱི་འཕྲང་ལས་མི་ཐར་བར་སྒོ་གསུམ་གྱིས་ཚེ་འདིར་ཐབས་ཆགས་སྡང་རྨོངས་གསུམ་གྱི་སྒོ་ནས་ཅི་ཙམ་བརྩོན་ནས་འཁོར་བའི་བྱ་བ་གང་ཅི་ཞིག་བསྒྲུབ་ནས་འབད་ཀྱང་། ཟིན་།
པའི་དུས་མེད་ལ་སྙིང་པོ་ཅི་ཡང་མེད་ལ་ཡ་མ་བརླ་གསོག་གསོབ་པར་འཇའ་ཚོན་ལྟ་བུ་བྲིས་པའི་ཆོས་སུ་ཤེས་ནས་དམ་པའི་ཆོས་ཚོགས་གཉིས་ཅི་ནུས་སུ་བསྒྲུབ་པར་བྱ་དགོས་སོ། །ལྷ་
མིན་གྱི་སྡུག་བསྔལ་བསམ་པ་ནི། ཡུལ་ནི། ཡིད་བཞིན་མཛོད་ལས། ལྷ་མིན་རི་རབ་ཆུ་མཚམས་མན་ཆད་ཀྱི། །ཁོང་སེང་ནང་ནས་རིམས་པས་སྒྲ་གཅན་དང་། །དཀར་ཕྲེང་མགུལ་
ཕྲེང་ཐགས་བཟང་རིས་རྣམས་ཏེ། །ཞེས་ཐང་རི་རབ་ཀྱི་ཆུ་མཚམས་ནས་མར་རི་རབ་ཁོང་སེང་ན་རིམ་བཞིན་གནས་ལ། ལས་མཐའ་ཡས་པའི་མདོ་ལས། ཚེ་དང་ལྡན་པ་སྒྲ་གཅན་འཛིན་

༄༅། །གྱིས་གསོལ་བ། བདག་ཅག་རྣམས་ལ་ལྷ་མིན་གྱི་འཇིག་རྟེན་བཤད་དུ་གསོལ། བཀའ་སྩལ་པ། ལྷ་མིན་གྱི་ཡུལ་ནི། གསེར་གྱི་ས་གཞིའི་འོག་ན་ཡང་ཡོད། །རི་རབ་
ཀྱི་ཁོང་སེང་ན་ཡང་ཡོད་དེ་ལྕགས་རི་ན་གནོད་སྦྱིན་གནས་སོ། །དེ་རྣམས་ཀྱི་ལྷ་མིན་གྱི་ཁོངས་སུ་གཏོགས་སོ། །ཞེས་སོ། །ལྷ་མིན་ལའང་བདེ་བ་མེད་དོ། །རང་གི་སྡེའང་འཐབ་ཅིང་
རྩོད་ལ། སུམ་ཅུ་རྩ་གསུམ་པའི་སྐྱེད་པ་དང་འབྱོར་པ་མཐོང་ནས་ཁོང་ཁྲོ་བ་དང་ཕྲག་དོག་གི་མེས་གདུངས་ལ། རེས་འགའ་ལྷ་རྣམས་དང་འཐབས་པའི་གཡུལ་ངོར་མགོ་དང་ཡན་ལག་བཅད་།
རྡོ་རྗེ་དང་། མདའ་དང་། འཁོར་ལོ་ལ་སོགས་པས་སྣད་དེ་ཁ་ཅིག་འཆི་བའམ་འཆི་ལ་ཐུགས་ཁའི་སྔངས་སྐྲག་དང་སྡུག་བསྔལ་ཡོད་དེ། བཤེས་སྤྲིང་ལས། ལྷ་མིན་དག་ནའང་རང་
བཞིན་གྱིས་ལྷ་ཡི། །དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། །དེ་དག་བློ་དང་ལྡན་ཡང་འགྲོ་བ་ཡི། །སྒྲིབ་པས་བདེན་པ་མཐོང་བ་མ་མཆིས་སོ། །ཞེས་སོ། །ལྷའི་སྡུག་བསྔལ་བསམ་

པ་ལ། ཡུལ་ནི། ཡིད་བཞིན་མཛོད་ལས། རྒྱལ་ཆེན་རིགས་བཞི་རི་རབ་བང་རིམ་དང་། །ཉི་ཟླ་སྐར་མའི་གཞལ་མེད་ཁང་ན་གནས། །ཞེས་པས། རི་རབ་ཀྱི་བང་རིམ་དང་པོ་ལ་ལྷ་ཕྲེང་
ཐོགས་དང་། གཉིས་པ་ལ་གཞོང་ཐོགས་དང་། གསུམ་པ་ལ་རྟག་མྱོས་དང་། རྒྱལ་ཆེན་བཞི་ནི་རི་རབ་བང་རིམ་བཞི་པའི་ཕྱོགས་བཞིར་ཡོད་དེ། ལས་གཏན་ལ་དབབ་པ་ལས། ཡུལ་ནི་
རི་རབ་བང་རིམ་བཞི་དང་གསེར་གྱི་རི་བདུན། ཉི་ཟླ་གཟའ་སྐར་ཐམས་ཅད་ཀྱི་སྟེང་ན་ཡོད་དོ། །ཞེས་པར། སུམ་ཅུ་རྩ་གསུམ་གྱི་ལྷ་ན། ཡིད་བཞིན་མཛོད་ལས། རི་རབ་སྟེང་ན་
སུམ་ཅུ་རྩ་གསུམ་གནས། །མ་འདྲེས་ཕྲེང་འབར་གཟི་བརྗིད་མཆོག་ལ་སོགས། །ཉེ་དབང་གནས་རིས་སུམ་ཅུ་རྩ་གཉིས་དང་། །གཙོ་བོའི་གནས་ཏེ་རྩ་གསུམ་མཐོ་རིས་ཡུལ། །ཞེས་སོ། །
འཐབ་བྲལ། དགའ་ལྡན། འཕྲུལ་དགའ། གཞན་འཕྲུལ་དབང་བྱེད་དེ་འདོད་ལྷ་བཞི་སྟེ། དེའི་ཡུལ་ནི། དེ་ལས། ནམ་མཁའ་ལ་བརྟེན་འདོད་ལྷའི་གནས་བཞི་ནི། །གཟའ་སྐར་བཞིན་

༄༅། །དུ་མཁའ་ལ་སྣང་བ་སྟེ། །རྒྱ་ཚད་སུམ་ཅུ་རྩ་གསུམ་ནས་བཟུང་སྟེ། །གོང་ནས་གོང་དུ་ཉིས་འགྱུར་འཕགས་པ་ཡིན། །ཞེས་སོ། །སུམ་ཅུ་རྩ་གསུམ་པའི་སྟེང་གི་ནམ་མཁའ་ནས་གྱེན་
དུ་ཆགས་སོ། །དེའི་སྟེང་དུ་བརྩེགས་མར་ཚངས་རིས་ཚངས་བ་མདུན་ན་འདོན། ཚངས་ཆེན། འོད་ཆུང་། ཚད་མེད་འོད། འོད་གསལ། དགེ་ཆུང་། ཚད་མེད་དགེ དགེ་རྒྱས། །
སྤྲིན་མེད་འོད། བསོད་ནམས་སྐྱེས། འབྲས་བུ་ཆེ། གཙང་མ་རིགས་ཀྱི་ལྔ་ནི། མི་ཆེ་བ། མི་གདུང་བ། གྱ་ནོམ་སྣང་བ། ཤིན་ཏུ་མཐོང་། འོག་མིན་ནོ། དེ་ལས། དེ་དག་
གོང་ན་སྲིད་པ་ཐ་མའི་གནས། །འོག་མིན་རྣམ་མཛེས་ས་བཅུ་ཐོབ་པའི་གནས། །དྭངས་ཤིང་གསལ་ལ་ཡོངས་སུ་རྫོགས་པར་ཡིན། །གཟུགས་མེད་པ་ལ་དངོས་སྣང་གནས་མེད་དོ། །ཞེས་སོ། །
བྷཱཝ འདི་ལྟར་འདོད་ལྷ་དྲུག་དེ་དག་འཕྲལ་དུ་བདེ་བ་ལྟར་སྣང་ཡང་། བདེ་བ་དེ་ཉིད་འགྱུར་བའི་སྡུག་བསྔལ་དང་འདུ་བྱེད་ཀྱི་སྡུག་བསྔལ་ལས་མ་འདས་ལ། ཚེ་ཡུན་དུ་གནས་ཀྱང་འདོད་ཡོན་ལ་

གཡེངས་ནས་ཆོག་མི་ཤེས་པས་ཆ་གཅིག་གི་སྣང་བ་ལས་མེད་པས། འཆི་བའི་སྔ་ལྟས་ལྔ་འབྱུང་ནས་དེའི་ཚེ་ལྷ་ཟླ་བོས་སྤངས་ཤིང་གཅིག་པུར་འདུ་ཤེས་འཁྲུགས་ཏེ་གནས་བཟང་བོ་དེ་
ནས་འཕོ་སྟེ། གང་དུ་སྐྱེ་བའི་གནས་ལྷའི་མིག་གིས་མཐོང་བས། འདོད་ཡོན་བག་མེད་དུ་སྤྱད་པའི་ཉེས་པས་ངན་སོང་གི་གནས་སུ་ལྟུང་བར་མཐོང་ནས་སྔངས་ཏེ་རྒྱལ་བར་འགྱུར་།
བ་ན། རྒྱང་རིང་མོ་ནས་ལྷ་དེའི་འཛའ་བཤེས་དག་གིས་མིང་ནས་བོས་ཏེ། འཛམ་བུའི་གླིང་དུ་སྐྱེ་བར་ཤོག་ཅིག དེར་ཡང་དགེ་བཅུ་སྤྱད་ནས་ཕྱིར་ཡང་ལྷའི་གནས་འདིར་སྐྱེ་བར་ཤོག་
ཅིག་ཟེར་ཞིང་མེ་ཏོག་འཐོར་ནས་ཕྱིར་འབྲོས་སོ། །དེ་ལྟ་བུའི་འཕོ་ལྟུང་གི་སྡུག་བསྔལ་ཉིན་ཞག་བདུན་དུ་མྱོང་བ་ཡུན་རིང་བཟང་བ་མེད་པ་མྱོང་སྟེ། བཤེས་སྤྲིང་ལས། མཐོ་རིས་
ཉྙོ ན་ཡང་བདེ་ཆེན་དེ་དག་གི །འཆི་འཕོ་སྡུག་བསྔལ་ཉིད་ནི་དེ་བས་ཆེ། །དེ་ལྟར་བསམ་ནས་ཡ་རབས་རྣམས་ཀྱིས་ནི། །ཟད་འགྱུར་མཐོ་རིས་སླད་དུ་སྲེད་མི་བགྱི། །ཞེས་དང་འཆི་ལྟས་

༄༅། །ལྔ་ནི། ལུས་ཀྱི་ཁ་དོག་མི་སྡུག་འགྱུར་བ་དང་། །སྟན་ལ་མི་དགའ་མི་ཏོག་ཕྲེང་རྙིང་དང་། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྡུལ་འབྱུང་ཞེས་
བགྱི་བ། །མཐོ་རིས་འཆི་འཕོ་སྦྲོན་བྱེད་སྔ་ལྟས་ལྔ། །ལྷ་ཡུལ་གནས་པའི་ལྷ་རྣམས་ལ་འབྱུང་སྟེ། །ས་སྟེང་མི་རྣམས་འཆི་བར་འགྱུར་བ་དང་། །སྦྲོན་པར་བྱེད་པའི་འཆི་ལྟས་རྣམས་དང་འདྲ། །
ཞེས་སོ། །གཞན་ཡང་ཚངས་རིས་ནས་འབྲས་བུ་ཆེ་བའི་བར་བསམ་གཏན་གྱི་ལྷ་རྣམས་ཀྱང་འཆི་བའི་ཚེ་རང་གི་བདེ་བ་དེ་ཉིད་འགྱུར་བས་སྲིད་པ་ཕྱི་མར་འཇུག་པའི་སྡུག་བསྔལ་ཡོད་དོ། །མགོན་
པོ་ཀླུ་སྒྲུབ་ཀྱི་ཞལ་ནས། ཚངས་རིས་ལ་སོགས་བསམ་གཏན་ལྷུན་གྲུབ་ཀུན། །འོད་དང་ཁ་དོག་གཟི་བརྗིད་མཐའ་ཡས་ཀྱང་། །བདག་རྟོག་བག་ལ་ཉལ་བ་མ་གཟིགས་ནས། །ཤི་
ཨ ནས་དམྱལ་བར་སྐྱེ་བ་ཆ་མེད་དམ། །ཞེས་སོ། །གཟུགས་མེད་ཞི་གནས་རྩེ་གཅིག་གིས་གནས་ཏེ། འཆི་འཕོ་ན་ཡང་སྲིད་པ་ཕྱི་མའི་སྡུག་བསྔལ་འདུ་བྱེད་པས་སྐྱོ་བ་བསྐྱེད་ནས་ཐར་པ་བསྒྲུབ་

པ་ལ་འབད་དགོས་ཏེ། སེམས་ཉིད་ངལ་གསོ་ལས། གཟུགས་མེད་ཞི་གནས་ལས་ཟད་ཚུལ་མཐོང་ནས། །སྲིད་པ་ཕྱི་མར་འདུ་བྱེད་སྡུག་བསྔལ་ལྡན། མཐོ་རིས་ཐོབ་ཀྱང་ཡིད་བརྟན་མི་རུང་བས། །
སྐལ་བཟང་རྣམས་ཀྱིས་ཐར་པ་སྒྲུབ་པར་བྱ། །ཞེས་གསུངས་སོ། །གསུམ་པ་འཁོར་བར་དགའ་བའི་སྐྱེ་བོ་རྟག་ཏུ་སྡུག་བསྔལ་བར་བསྟན་པ་ནི། འཁོར་བར་ཞེན་ཅིང་ཆགས་པས་སྲིད་པ་
ཕྱི་མའི་ངན་འགྲོར་སྐྱེད་པའི་ས་བོན་འདེབས་ཤིང་། འཁོར་བའི་མེ་འོབས་ཆེན་པོར་ལྷུང་སྟེ་སྡུག་བསྔལ་གྱིས་གདུང་བར་འགྱུར་བ་སྟེ། སློབ་སྤྲིང་ལས། སྡུག་བསྔལ་མེ་ཚོགས་སྤུངས་པས་
འཇིགས་པའི་འཇིག་རྟེན་འདིར། །སྐྱེ་བོ་བདེ་སྙམས་མངོན་པའི་ང་རྒྱལ་བྱེད་པ་གང་། །དེ་ནི་གཤིན་རྗེ་ཁ་ཡང་འབྱེད་པར་བྱེད་པ་སྟེ། །དེ་ནི་སྐྱེ་བ་ཕྱི་མའི་ལྗོན་ཤིང་ས་བོན་ཡིན། །ཞེས་དང་།
སེམས་ཉིད་ངལ་གསོ་ལས། འཁོར་བའི་བདེ་ལ་ཆགས་པའི་འགྲོ་བ་ཀུན། །མེ་ཡི་འོབས་སུ་སྲེད་པས་གདུང་བར་ཟད། །ཅེས་པས། འཁོར་བའི་གནས་གང་ཡིན་ཀྱང་སྡུག་

༄༅། །བསྔལ་གྱི་རང་བཞིན་དུ་ཤེས་ནས། དེ་དག་མེ་ཡི་འོབས་དང་སྲིན་པོའི་གླིང་ལྟ་བུ་ཡིན་པས་མི་ཆགས་པར་ཡིད་ནི་སྐྱོ་ཤས་དྲག་པོས་འཁོར་བ་དེ་ལས་འབྱུང་བར་ཤོག་ཅིག ཅེས་
སྨོན་པ་ཤ་བཙོན་བཙོན་དོང་ནས་བྲོས་པ་ལྟར་མྱུར་དུ་ཐར་བའི་བྱང་ཆུབ་དང་མི་འབྲལ་བར་བསྒོམ་པར་བྱའོ། །གཉིས་པ་བློ་ལོག་ནས་ཐར་ལམ་ལ་བར་ཆད་མེད་པར་མཐུན་རྐྱེན་ཚང་དགོས་
པར་སྨོན་པ་ནི། བྱང་ཆུབ་བསྒྲུབ་ལ་སོགས་ནས། ལྷུན་གྱིས་གྲུབ་པར་ཤོག་བར། དེ་ཡང་ཐར་ལམ་བྱང་ཆུབ་སྒྲུབ་པ་ལ། དང་པོ་ཐར་པ་ངོས་ཟིན་པར་བྱས་ལ། སྡུག་བསྔལ་དེ་དག་
གང་ལས་བྱུང་ན། ཀུན་འབྱུང་ལས་ཉོན་ལས་འབྱུང་ལ། ཀུན་འབྱུང་འགོག་པ་གང་ཡིན་པ་དེ་ནི་ཐར་བ་སྟེ། ཐར་པ་ནི་ལམ་གྱི་བདེན་པ་ཉིད་ལ་ལྟོས་དགོས་པས་ན། བཤེས་སྤྲིང་ལས། སྐྱེ་
བལ འདི་སྡུག་བསྔལ་སྲེད་པ་ཞེས་བགྱི་བ། །འདི་ནི་དེ་ཡི་ཀུན་འབྱུང་རྒྱ་ཆེན་ཏེ། །འདི་འགོག་པ་ནི་ཐར་པ་ལགས་ཏེ་དེ། །འཐོབ་བགྱིད་འཕགས་ལམ་ཡན་ལག་དེ་བརྒྱད་ལགས། །ཞེས་ཡང་

དག་པའི་ལྟ་བ་ཟག་པ་མེད་བའི་ཤེས་རབ་དང། ཡང་དག་པའི་འཚོ་བ་ཁ་གསག་དང་ལོག་འཚོ་སྤང་པ་དང། ཡང་དག་པའི་རྩོལ་བ་ནི་བརྩོན་འགྲུས་ཏེ། དེའང་ཡང་དག་སྤོང་བ་བཞིའོ། །ཡང་
དག་པའི་དྲན་པར་དམིགས་པ་མ་བརྗེད་པ། དེའང་ལུས་དང་། ཚོར་བ་དང་། སེམས་དང་། ཆོས་ལ་དམིགས་ནས་དྲན་པ་ཉེ་བར་བཞག་པ་བཞིའོ། །ཡང་དག་པ་ཏིང་ངེ་འཛིན་ནི་བསམ་གཏན་
བཞི་པའོ། །ཡང་དག་པའི་ངག་ནི་དགེ་བའི་ལས་ཀྱི་ལམ་བཞིའོ། །ཡང་དག་པའི་ལས་ཀྱི་མཐའ་ནི་ལུས་ཀྱི་མི་དགེ་བའི་ལས་ཀྱི་ལམ་སྤོང་བའི་རང་བཞིན་གསུམ་མོ། །ཡང་དག་པའི་རྟོག་པ་ནི་
གནོད་སེམས་མེད་ཅིང་དགེ་བའི་རྟོག་པ་དུ་མའོ། །དེ་ལྟར་འཕགས་པའི་བདེན་བཞི་མཐོང་བས། ཉོན་མོངས་པའི་ཆུ་བོ་ལས་བརྒལ་བར་བྱེད་པ་ནི་ཁྱིམ་པའི་རྟེན་ལའང་འབྱུང་སྟེ། བཤེས་
སྤྲིང་ལས། དེ་ལྟར་ལགས་པས་འཕགས་པའི་བདེན་པ་བཞི། །འཐོབ་པར་བགྱིད་སླད་རྟག་ཏུ་བརྩོན་པར་བགྱི། །གང་ན་དཔལ་གནས་ཁྱིམ་པ་རྣམས་ཀྱིས་ཀྱང་། །ཤེས་པས་ཉོན་མོངས་

༄༅། །ཆུ་བོ་ལས་བརྒལ་བགྱིས། །ཞེས་ཁྱིམ་པ་རྒྱལ་སྲིད་ལ་གནས་པ་གཟུགས་ཅན་སྙིང་པོ་ལ་སོགས་པ་བཞིན་འཕགས་པའི་ལམ་དེ་ནི་སྐྱེས་བུའི་རྩལ་གྱིས་སྒྲུབ་པར་བྱེད་པ་ཡིན་གྱི། དང༌
པོ་ནས་ཤེས་པ་ཡོངས་སུ་གྲུབ་ཟིན་པ་གཅིག་ཆར་བ་བཞིན་གནམ་ནས་བབས་པ་དང་། ལོ་ཏོག་བཞིན་དུ་ས་རུམ་ནས་འཐོན་པ་ཡང་མ་ལགས་པས་ན། སོ་སོའི་སྐྱེ་བོ་ཡིན་ཡང་དམ་པའི་སྐྱེས་
བུའི་ལུང་ལ་མཉན་ནས་འཕགས་པའི་བདེན་བཞིར་བརྟེན་ནས་ཉོན་མོངས་པའི་ཆུ་བོ་ལས་བརྒལ་བ་ལ་སྐྲག་པར་མ་བྱེད་ཅིག་ཅེས་བསྟན་ཏེ། དེ་སྐད་དུ། གང་དག་ཆོས་མངོན་བགྱིས་པ་དེ་
དག་ཀྱང་། །གནམ་ལས་བབས་པ་མ་ལགས་ལོ་ཏོག་བཞིན། །ས་རུམ་ནས་འཐོན་མ་ལགས་དེ་དག་སྔོན། །ཉོན་མོངས་རག་ལས་སོ་སོའི་སྐྱེ་བོར་བས། །ཞེས་ཉོན་མོངས་གསུངས་པ་
དེ་ལྟ་བུའི་བྱང་ཆུབ་ལ་བར་དུ་གཅོད་པའི་རྐྱེན། །བྱང་ཆུབ་དེའི་འགལ་ཟླ་མི་མཐུན་པའི་ཕྱོགས་ཀྱི་བདུད་རྣམ་པ་བཞི་ཡོད་དེ། རང་རྒྱུད་དང་ལྷན་ཅིག་ཉོན་མོངས་པ་ཆགས་སྡང་རྨོངས་གསུམ་

ཀྱི་བདུད་ཀྱི་དབང་དུ་སོང་བས། དང་པོར་འཁོར་བ་ལས་ངེས་འབྱུང་གི་བློ་མི་སྐྱེ་བར་ཆོས་དང་བླ་མ་ལ་དད་དུ་མི་འཇུག བར་དུ་དགེ་བའི་བཤེས་གཉེན་གྱིས་སུན་པས་བག་མེད་ཀྱི་དབང་།
དུ་འཆོར། ཐ་མར་ཆོས་ལྟར་བཅོས་པའི་ཞི་བ་དེས་འཆི་ཁར་ལག་སྟོང་དུ་འགྲོ། ཕུང་པོའི་བདུད་ཕུང་པོ་རང་མཚན་དུ་གྲུབ་པར་བདེན་པར་ཞེན་པའི་བདུད་ཀྱིས་ལམ་བདེན་ལ་དངོས་པོར་ཞེན་ནས་
གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་ཤེས་ཀྱི་ཕྱོགས་མ་དག་པར་འཛིན་ཅིང་ཆོས་ཉིད་ཀྱི་གནས་ལུགས་ལ་སྒྲིབ། ལྷའི་བུའི་བདུད་ཀྱིས་གཉེན་བཤེས་ལ་
ཆགས་ཤིང་ལོག་འཚོ་དང་འདོད་པའི་ཡོན་ཏན་ལ་གཡེང་དུ་འཇུག འཆི་བདག་བདུད་ཀྱིས་དལ་འབྱོར་གྱི་ཚོགས་པར་འཕྲལ་ཞིང་། འཁོར་བའི་འཕྲུལ་སྣང་གིས་ལམ་ལ་བར་དུ་གཅོད་པས་ན།
དེའི་གཞན་དབང་དུ་མི་འགྲོ་བར་བརྩོན་དགོས་ཞིང་ཐེག་པ་ཆེན་པོའི་སྐྱེས་བུ་མཆོག་གི་ལམ་ཐམས་ཅད་མཁྱེན་པའི་འཇུག་ངོགས་ཀྱི་ཐོག་མར་འཁོར་ལོ་ཆེན་པོ་བཞི་སྟེ། མགོན་པོ་ཀླུ་སྒྲུབ་ཀྱིས།

༄༅། །མཐུན་པར་གྱུར་པའི་ཡུལ་ན་གནས་པ་དང་། །སྐྱེས་བུ་དམ་པ་ལ་ནི་བརྟེན་པ་དང་། །བདག་ཉིད་ལེགས་སྨོན་སྔོན་ཡང་བསོད་ནམས་བགྱིས། །འཁོར་ལོ་ཆེན་པོ་བཞི་ནི་ཁྱོད་
ལ་མངའ། །ཞེས་པས། ཡུལ་མཐུན་པར་གྱུར་པའི་འཁོར་ལོ་ནི། རྒྱལ་པོའི་ཁབ་དང་གྲོང་ཁྱེར་གྲོང་རྡལ་སྙིགས་མར་སྤྱོད་པའི་དགོན་གནས་ཀྱང་རུང་སྟེ། མང་པོ་འཚོགས་པའི་དབུས་ན་དགྲ་
གཉེན་དང་། ཆགས་སྡང་ཕྱོགས་རིས་འཐབ་རྩོད་ནོར་གསོག་བ་སྲུང་སྤེལ་བ་དང་། ཚོང་དང་སོ་ནམ་འདུ་འཛི་སྙེད་བཀུར་རྣམས་གཡེངས་སོགས་ཆགས་སྡང་རྨོངས་གསུམ་སྐྱེ་ལ། དེ་ལྟར་
མ་ཡིན་པར་སྔོན་རྒྱལ་བས་བྱིན་གྱིས་བརླབས་པའི་གནས་དག་པའི་བས་མཐའ་འདུ་འཛིས་དབེན་པ། འཚོ་བ་བྱ་འཚོལ་ཆུ་དང་ལོ་མ་དཀའ་ཐུབ་ཀྱི་ཟས་བསོད་སྙོམས་དང་། གོས་ཆོས་
གོས་རྣམ་གསུམ་སོགས་ལྷགས་སྐྱོབ། ཕྱག་དར་ཁྲོད་པ། ཡོ་བྱད་ངན་ངོན་གང་བྱུང་དེས་ཆོག་གི་འཚོ་བ་དང་། ཡོ་བྱད་དག་པ། གྲོགས་བྱིས་པ་སོ་སོའི་སྐྱེ་བོ་བསམ་པ་མ་རུངས་པ།

རྒྱུ་འབྲས་ལ་ལོག་པར་བལྟ་བ། དཀོན་མཆོག་ལ་ཡིད་མི་ཆེས་པ། སྡིག་པ་འབའ་ཞིག་ལ་བརྟེན་པ་དེ་དག་ལ་བསྟེན་ན་གྲགས་པ་ཉམས་པར་འགྱུར་བ་སྟེ། བཤེས་སྤྲིང་ལས། རྒྱན་པོ་འགྱེད་
དང་འདུས་ལ་བལྟ་བ་དང་། །ལེ་ལོ་སྡིག་པའི་གྲོགས་ལ་བརྟེན་པ་དང་། །ཆང་དང་མཚན་མོ་རྒྱུ་བ་ངན་སོང་བ། །གྲགས་པ་ཉམས་པར་འགྱུར་པས་དེ་དྲུག་སྦོང་། ཞེས་སོ། །ངན་སོང་གི་
རྒྱུ་ཡིན་པས་ངན་སོང་ཞེས་འབྲས་བུའི་མིང་དུ་ཆགས་ལ། དེ་དག་སྤངས་ནས། གྲོགས་དག་པ་ངེས་འབྱུང་ཆེ་ཞིང་ཐོས་པ་དང་ལྡན་པའི་ཚངས་པར་མཚུངས་སྤྱོད་སྡོམ་པ་དག་ལ། སོར་བྱང་
སྔགས་གསུམ་ལ་ཉེས་པས་མ་གོས་པའི་གྲོགས་སོགས་ཡུལ་མཐུན་པའི་རྐྱེན་དེ་ལྟ་བུ་དང་། སྐྱེས་བུ་དམ་པར་བརྟེན་པའི་འཁོར་ལོ་ནི། ལུང་རྟོགས་ཀྱི་ཡོན་ཏན་ཕུན་སུམ་ཚོགས་པས་
ཁྱད་པར་དུ་བྱས་པ་ཕྱི་ནང་གསང་བའི་དེ་ཉིད་བཅུ་ཕྲག་གསུམ་དང་ལྡན་པ། ཁྱད་པར་གསང་སྔགས་ཀྱི་བླ་མ་ནི་སློབ་དཔོན་བི་མ་ལའི་དགོངས་པ་ལྟར། སྒྱུ་འཕྲུལ་མེ་ལོང་འགྲེལ་པར། བླ་མ་དེ་

༄༅། །ཡང་དཀྱིལ་འཁོར་ཕྱི་ནང་གི་དབང་རྫོགས་པར་ཐོབ་པ། སྡོམ་པ་དམ་ཚིག་དག་པ། རྒྱུད་སྡེ་སོ་སོའི་དོན་ལ་མཁས་པ། བསྙེན་སྒྲུབ་ལས་སྦྱོར་དང་བཅས་པའི་དོན་ལ་སྦྱངས་པ། །
རྟོགས་པའི་ལྟ་བས་མ་རྨོངས་པ། ཉམས་མྱོང་སྒོམ་པ་ལ་འདྲིས་པ། སྣ་ཚོགས་སྤྱོད་པ་དང་འབྲེལ་བ། སྙིང་རྗེས་གདུལ་བྱ་འདྲེན་པ་སྟེ་བརྒྱད་དང་། དེའི་སྟེང་བརྒྱུད་པ་ལ་སེལ་མེད་ཅིང་བྱིན་
བརླབས་ཆེ་བ་དང་། སྐྱོ་ཤས་ཆེ་ཞིང་བྱ་བ་ཉུང་བ་ཀུན་མཁྱེན་ཆེན་པོའི་རིང་ལུགས་བླུན་རྨོངས་མ་ཡིན་པ་ཡིན་པས་དེ་དང་ལྡན་པ་ལ་བརྟེན་ཞིང་། གཞན་ཡང་། བཤེས་སྤྲིང་ལས། རྒྱལ་གླུ
བས་སྙིང་ལ་འབབ་དང་བདེན་པ་དང་། །ལོག་པར་སྨྲ་ལྡན་སྐྱེས་བུ་རྣམས་ལ་ནི། །སྦྲང་རྩི་མེ་ཏོག་མི་གཙང་ལྟ་བུའི་ཚིག །རྣམ་གསུམ་བཀའ་སྩལ་དེ་ལས་ཐ་མ་སྤང་། །ཞེས་ཚིག་ནི་སྐྱོན་
ཡོན་ཐམས་ཅད་ཀྱི་འབྱུང་གནས་ཡིན་ཕྱིར། ཚིག་སྙན་པ་ནི་སྙིང་ལ་འབབ་པ་སྦྲང་རྩི་ལྟ་བུ་དང་། ཚིག་བདེན་པ་ནི་བསྔགས་པར་ཐོས་པའི་ཕྱིར་མེ་ཏོག་ལྟ་བུ་སྟེ་གཉིས་པོ་དང་ལྡན་ལ། ཚིག་

ལོག་པ་ནི་སྨད་པའི་གནས་ཏེ་མི་གཙང་བ་ལྟ་བུ་སྤངས་པའི་ཐ་ཚིག་ལ་གནས་པ་གཉིས་པོའི་རྗེས་སུ་བསླབས་པས་ན་ཚུལ་ཁྲིམས་དང་། ཐོས་པ་དང་། གཏོང་བ་དང་། ཤེས་རབ་འཕེལ་བའི་
གྱུར་ཞིང་། གནས་མ་ཡིན་པ་ལས་ལྡོག་པར་བྱེད་པ་དེ་འདྲ་བ་ནི་སྐྱེས་བུ་དམ་པ་ཞེས་བྱའོ། །ལེགས་པར་སྨོན་པའི་འཁོར་ལོ་ནི། ཡོན་ཏན་རིན་པོ་ཆེའི་མཛོད་ལས། དམ་ཆོས་བདུད་།
རྩིའི་ཆུ་ཀླུང་དཔག་མེད་མཛོད། །རྒྱུད་ལ་འདྲོངས་པའི་དམིགས་པ་བཟང་པོ་རྣམས། །སྟོན་པའི་བླ་མ་བཟང་པོ་རྟེན་ཅིང་འབྲེལ། །ཐབས་བཟང་བ་ལས་མན་ངག་འཁྱམས་མི་འགྱུར། །ངེས་འབྱུང་
བཟང་པོ་རིགས་སྔགས་ནུས་པ་ཅན། །འཁོར་བར་སྐྱོ་བ་མེད་པའི་གདོན་ལ་ཐོབས། །བཟང་པོ་བཞི་དང་ལྡན་པའི་ལེགས་སྨོན་ཡིན། །ཞེས་པས། དམིགས་པ་བཟང་པོ་ཐེག་ཆེན་གྱི་
ཆོས་གང་དང་གང་དག་དམིགས་པའི་བྱེད་ལས་ལ་བརྟེན་ནས། རྒྱུད་ལ་ཆོས་དེ་སྟོན་པའི་བླ་མ་བཟང་པོ་དང་རྟེན་ཅིང་འབྲེལ་བ་ལ་རག་ལས། དེའི་གདམས་པས་ཚོགས་གཉིས་བསགས་

༄༅། །པ་ལ་ཡིད་ཆེས་པའི་སྟོན་པ་དང་། དེའི་གྲོགས་སུ་སྤྱོད་ཕྱོགས་ལྔའི་ཐབས་ལམ་བརྟེན་ན་ཡན་ངག་གི་ངོ་བོ་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པར་མི་ནུས། སྒོམ་པའི་ཐབས་
ལ་བརྟེན་ནས་རྣམ་པར་མི་རྟོགས་པའི་ཤེས་རབ་ཀྱིས་སྣང་བཅས་བསོད་ནམས་ཀྱི་ཚོགས་སྣང་ཡང་རང་བཞིན་མེད་པར་ཤེས་པ་དང་། དེ་ཐམས་ཅད་ཀྱི་གྲོགས་སུ་གྱུར་བ་ནི། ངེས་འབྱུང་
གི་བློ་དང་ལྡན་པ་དེ་དག་བཞི་བོ་ཡང་། དུས་རྟག་པར་རྒྱུན་ཆད་མེད་ཟད་སྦྱོར་བ་ན་བཟང་པོ་བཞིའི་ལེགས་སྨོན་ཡིན་ཏེ། མདོ་སྡེ་རྒྱན་ལས། དམིགས་པ་བཟང་དང་སྟོན་པ་བཟང་། །
ཐབས་བཟང་བ་དང་ངེས་འབྱུང་དང་།སྦྱོར་བ་བཟང་པོའི་བདག་ཉིད་ཀྱིས། །ཡང་དག་གཏོད་པ་ཡིན་པར་བཤད། །ཅེས་སོ། །བསོད་ནམས་ཀྱི་སྐྱབས་ལ་འདུན་པའི་འཁོར་ལོ་ནི། ཡོན་ཏན་
བྷཱཝ མཛོད་ལས། གང་ཕྱིར་ལས་དང་ཉོན་མོངས་སྡིག་པ་ཡིས། །རྣམ་པར་དཀྲུགས་པ་མ་ཡིན་བློ་གྲོས་ནི། །ཤེས་རབ་མཐུ་དང་སྐལ་བས་བཀོལ་བཏུབ་པ། །བསོད་ནམས་བསགས་པའི་

རྟོགས་སུ་རྒྱུན་དུ་བཤད། །ཅེས་པས། ཡུལ་མཐུན་དལ་རྟེན་རྙེད། ནད་མེད། ཏིང་འཛིན་ཤེས་རབ་ལྡན་པ་ན་བསོད་ནམས་ཀྱི་སྐྱབས་ལ་འདུན་པ་སྟེ། མདོ་རྒྱན་ལས། དགའ་དང་།
དལ་བར་སྐྱེ་བ་དང་། །ནད་མེད་པ་དང་ཏིང་ངེ་འཛིན། །རྣམ་པར་འབྱེད་པའི་བྱེད་རྒྱུ་ནི། །སྔོན་ཆད་བསོད་ནམས་བྱས་པ་ཉིད། །ཅེས་པས། ཤིང་རྟའི་འཁོར་ལོ་བཞིས་དྲེངས་ནས་
འགྲོ་བ་བཞིན། དེ་བཞི་པོའི་འཁོར་ལོས་ཐར་ལམ་ལ་དྲངས་པའོ། །དེ་ལྟར་བྱང་ཆུབ་ཀྱི་སེམས་གཉིས་ཕར་ཕྱིན་དྲུག་བསྐྱེད་རྫོགས་རིམ་པ་གཉིས་ཀྱིས་ཐར་ལམ་བགྲོད་པ་ལ་བར་ཆད་མེད་
པར་ཅི་བསམ་ཀུན་ཆོས་སུ་འགྲོ་ཞིང་ཆོས་བཞིན་དུ་འབད་རྩོལ་དཀའ་ཚེགས་མེད་པར་འབད་མེད་དུ་ལྷུན་གྱིས་འགྲུབ་པར་ཤོག་ཅིག་ཅེས་སྨོན་པའོ། །གསུམ་པ་སྐྱབས་སུ་འགྲོ་བ་ལ་སྨོན་པ་ནི།
རང་གཞན་འཁོར་བའི་སོགས། སྡོམ་པ་ནོད་པར་ཤོག་བར། དེ་ཡང་སྐྱབས་སུ་འགྲོ་བ། སྐྱབས་འགྲོའི་ངོ་བོ། །གནས་སྐབས་སྐྱབས་གསུམ་འཇོག་པའི་རྒྱུ་མཚན། མཐར་ཐུག་སྐྱབས་གཅིག་

༄༅། །ཏུ་སྒྲུབས། དཀོན་མཆོག་གི་སྒྲ་བཤད། རྒྱུ་གསུམ། མཚན་ཉིད་བཞི། སྐྱབས་སུ་འགྲོ་ཚུལ་ལོ། །དང་པོ་ལ། ཡུལ་དཀོན་མཆོག་གི་ངོས་ནས་རེ་བ་ཆེན་པོ་ཞིག་མི་གཙང་བར་
ཡུལ་ཅན་རང་གི་ངོས་ནས་ཐག་ཆོད་ཀྱི་བློ་གཏད་ཅི་མཛད་ཁྱེད་ཤེས་བློ་གཏད་ལིང་བསྒྱུར་བྱས་ནས་སངས་རྒྱས་དངོས་སུ་ཐོབ་པར་འདོད་པས་དཀོན་མཆོག་གསུམ་ལ་བརྟེན་པར་སྙིང་ནས་སངས་
རྒྱས་ལ་སྐྱབས་སུ་ཁས་ལེན། ཆོས་ལ་ལམ་དུ་ཁས་ལེན། དགེ་འདུན་ལ་གྲོགས་སུ་ཁས་ལེན་ཏེ། དམ་བཅའ་འགྱུར་བ་མེད་པ་རྡོ་ལ་རི་མོ་བྲིས་པ་ལྟ་བུ་དེ་ཉིད་སྐྱབས་འགྲོའི་ངོ་བོ་ཐེགས་པ་
ཆེན་པོ་ལྟར་ཡིན་ཏེ། མདོ་རྒྱན་ལས། ཀུན་ཏུ་འགྲོ་དང་ཁས་ལེན་རྟོགས་དང་ཟིལ་གནོན་པར། །དབྱེ་བའི་རང་བཞིན་དོན་རྣམས་བཞི་ཡི་ཁྱད་པར་གྱིས། །ཐེག་པ་མཆོག་ཕྱིར་དཀོན་མཆོག་
སྐྱབས་རབ་སོང་བ་གང་། །དེ་ནི་སྐྱབས་སུ་སོང་བ་རྣམས་ཀྱི་མཆོག་ཅེས་བྱ། །ཞེས་དང་། ཆོག་དང་སྙིང་བརྩེ་མཚུངས་བར་ལྡན་པ་ནི། །དེ་ལས། འདི་ནི་དེ་དངོས་འདོད་པས་

ཁས་ལེན་དེ་ཡང་སྙིང་བརྩེ་ལས་རིག་བྱ་ཞེས་སོ། །གཉིས་པ་ནི། རྒྱུད་བླ་མ་ལས། སྟོན་པ་བསྟན་པ་བསླབ་དོན་གྱིས། །ཐེག་པ་གསུམ་དང་བྱེད་གསུམ་ལ། །མོས་པ་རྣམས་ཀྱི་དབང་བྱས་ནས། །
སྐྱབས་གསུམ་རྣམ་པར་བཞག་པ་ཡིན། །ཞེས་པ་དང་། དེའི་འགྲེལ་བར། སྟོན་པས་བསྟན་པའི་ཡོན་ཏན་བསྟན་པའི་དོན་དུ་སངས་རྒྱས་ཀྱི་དངོས་པོ་ཉིད་དོན་དུ་གཉེར་བར་ཞུགས་པ་བྱང་
ཆུབ་པའི་ཐེག་པ་པའི་གང་ཟག་དང་། སངས་རྒྱས་ལ་མཆོག་ཏུ་བྱ་བ་བྱེད་པར་མོས་པ་རྣམས་ཀྱི་དབང་དུ་བྱས་ནས་སངས་རྒྱས་ནི་སྐྱབས་ཡིན་ཏེ། རྐང་གཉིས་རྣམས་ཀྱི་མཆོག་ཡིན་པའི་ཕྱིར་རོ། །
ཞེས་བསྟན་ཞིང་རྣམ་པར་བཞག་གོ །སྟོན་པས་བསྟན་པའི་དོན་དུ་རང་ཉིད་རྟེན་འབྲེལ་གྱི་ཆོས་ཟབ་མོའི་རྗེས་སུ་རྟོག་པའི་ཕྱིར་ཞུགས་པ། རང་སངས་རྒྱས་ཐེག་པའི་གང་ཟག་དང་ཆོས་ལ་
མཆོག་ཏུ་བྱ་བ་བྱེད་པར་མོས་པ་རྣམས་ཀྱི་དབང་དུ་བྱས་ནས་ཆོས་ནི་སྐྱབས་ཡིན་ཏེ། འདོད་ཆགས་དང་བྲལ་བ་རྣམས་ཀྱི་མཆོག་ཡིན་པའི་ཕྱིར་རོ། །ཞེས་བསྟན་ཞིང་རྣམ་པར་བཞག་གོ །

༄༅། །སྟོན་པས་བསྟན་པ་ལ་ལེགས་པར་ཞུགས་པའི་སློབ་མའི་ཡོན་ཏན་བསྟན་པའི་དོན་དུ་གཞན་ལས་ཐོས་པའི་སྒྲའི་རྗེས་སུ་རྟོག་པའི་ཕྱིར་ཞུགས་པ། ཉན་ཐོས་ཀྱི་ཐེག་པའི་གང་ཟག་དང་།
དགེ་འདུན་ལ་མཆོག་ཏུ་བྱ་བ་བྱེད་པར་མོས་པ་རྣམས་ཀྱི་དབང་དུ་བྱས་ནས་དགེ་འདུན་ནི་སྐྱབས་ཡིན་ཏེ། ཚོགས་རྣམས་ཀྱི་མཆོག་ཡིན་པའི་ཕྱིར་རོ། །ཞེས་བསྟན་ཞིང་རྣམ་པར་བཞག་གོ །
ཞེས་སོ། །གསུམ་པ་ནི། གནས་སྐབས་ཀྱི་སྐྱབས་ནི་དཀོན་མཆོག་གསུམ་ཀ་ཡིན་ལ། མཐར་ཐུག་གི་སྐྱབས་ནི་སངས་རྒྱས་ཉག་གཅིག་ཡིན་ཏེ། དེ་ཉིད་ལས། དམ་པའི་དོན་དུ་འགྲོ་
བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཡིན། །ཞེས་པས། མཐར་ཐུག་གི་དོན་དུ་གཉེར་བྱ་འབྲས་བུའི་སྐྱབས་
གནས་ཡིན་པ་དེ་འདྲ་བ་ཡིན་པའི་ཕྱིར་རོ། །ཞེས་པ་བཤད་པའི་ཕྱིར་རོ། །བཞི་པ་ནི། ཅིའི་ཕྱིར་དཀོན་མཆོག་ཅེས་བྱ་བ་ན། དེ་ལས། འབྱུང་བ་དཀོན་ཕྱིར་དྲི་མེད་ཕྱིར། །མཐུ་

ལྡན་ཕྱིར་དང་འཇིག་རྟེན་གྱི། །རྒྱུན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་སོ། །མདོར་བསྡུ་ན། རིན་པོ་ཆེ་དང་ཆོས་མཐུན་དྲུག་གིས་ན། །སངས་
རྒྱས་དང་ཆོས་དང་དགེ་འདུན་ཞེས་བྱ་བའི་དཀོན་མཆོག་གསུམ་པོ་འདི་རིན་པོ་ཆེ་དང་འདྲ་བ་བརྗོད་པ་ནི། འདི་ལྟ་སྟེ། འབྱུང་བ་དཀོན་པར་ཆོས་མཐུན་པ་ནི། བསྐལ་པ་ཡོངས་སུ་འགྱུར་
བ་མང་པོར་ཡང་དགེ་བའི་སྣང་བ་མ་བསྒྲུབས་པ་རྣམས་དང་འཕྲད་པར་མི་འགྱུར་བའི་ཕྱིར་རོ། །དྲི་མ་མེད་པར་ཆོས་མཐུན་པ་ནི། རྣམ་པར་ཐམས་ཅད་དུ་དྲི་མ་དང་བྲལ་བའི་ཕྱིར་རོ། །
མཐུ་དང་ལྡན་པར་ཆོས་མཐུན་པ་ནི། མངོན་པར་ཤེས་པ་དྲུག་ལ་སོགས་པ་ཡོན་ཏན་གྱི་མཐུ་བསམ་གྱིས་མི་ཁྱབ་པ་དང་ལྡན་པའི་ཕྱིར་རོ། །འཇིག་རྟེན་གྱི་རྒྱན་དུ་གྱུར་པས་ཆོས་མཐུན་པ་ནི།
འགྲོ་བ་ཐམས་ཅད་ཀྱི་བསམ་པ་དགེ་བའི་རྒྱུ་ཡིན་པའི་ཕྱིར་རོ། །རིན་པོ་ཆེ་བཅོས་མ་ལས་མཆོག་ཉིད་དུ་ཆོས་མཐུན་པ་ནི། འཇིག་རྟེན་ལས་འདས་པའི་ཕྱིར་རོ། །བསྟོད་པ་དང་སྨད་པ་ལ་སོགས་

༄༅། །པས་རྣམ་པར་མི་འགྱུར་བར་ཆོས་མཐུན་པ་ནི། འདུས་མ་བྱས་པའི་རང་བཞིན་ཡིན་པའི་ཕྱིར་རོ། །ཞེས་གསུངས་སོ། །ལྔ་པ་ནི། ཡོན་ཏན་རིན་པོ་ཆེའི་མཛོད་ལས། འཇིགས་
དང་དད་དང་སྙིང་རྗེ་རྣམས་གསུམ་གྱིས། །གཞན་དོན་སེམས་པ་སྐྱེས་བུ་ཆེན་པོའི་བློས། །དཀོན་མཆོག་རྗེས་སུ་དྲན་པས་སྐྱབས་སུ་འགྲོ། །ཞེས་པ། དེ་ཡང་རྒྱུ་གསུམ་ལྡན་
པ་སྐྱབས་སུ་འགྲོ་བ་དེ་ནི། འཁོར་བའི་སྡུག་བསྔལ་གྱིས་འཇིགས་པ་དང་། འཇིགས་པ་དེ་ལས་སྐྱོབ་ནུས་པའི་མཐུ་དཀོན་མཆོག་ལ་ཡོད་པར་ཤེས་ནས་ཡིད་ཆེས་པའི་དད་པ་དང། ཐེག་
པ་ཆེན་པོ་ནི་བདག་ཉིད་ཀྱི་བློ་སྙིང་རྗེ་ཆེན་པོའི་གཞན་དབང་དུ་གྱུར་པས་རང་དོན་ཡལ་བར་དོར་བ་ནས། སེམས་ཅན་གྱི་ཁམས་སུ་འགྱུར་རོ་ཅོག་འཁོར་བ་ལས་སྐྱོབ་པའི་སྙིང་བརྩེ་དང་རྣམ་
པ་གསུམ་དང་ལྡན་པ་རྒྱུ་གསུམ་དང་ལྡན་པའོ། །དྲུག་པ་ནི། བསྡུ་བ་ནས་གསུངས་པའི་མཚན་ཉིད་བཞི་ནི། དོན་གཉིས་ལྡན་པ་སངས་རྒྱས་ཀྱི་ཡོན་ཏན། བདེན་གཉིས་ཀྱི་མཚན་ཉིད་

ཅན་ཆོས་ཀྱི་ཡོན་ཏན། རིག་གྲོལ་ལྡན་པ་དགེ་འདུན་གྱི་ཡོན་ཏན་ཏེ། དེ་ལྟ་བུའི་ཡོན་ཏན་ཡོད་པར་ཤེས་པ་དང་། ད་ནི་བདག་གཞན་གྱི་སྟོན་པ་དང་། བསྟན་པའི་ཁྱད་པར་ཤེས་ནས་དད་
པ་ལ་འཇུག་པའི་སྒོ་ཅི་ཕྱིར་མི་དབྱེ། དེ་སྐད་དུ། ཁྱད་པར་འཕགས་བསྟོད་ལས། མུ་སྟེགས་གཞན་གྱི་གཞུང་ལུགས་ལ། །ཇི་ལྟར་ཇི་ལྟར་རྣམ་བསམ་པ། །དེ་ལྟ་དེ་ལྟར་མགོན་ཁྱོད་ལ། །
བདག་གི་སེམས་འདི་དད་པར་གྱུར། །དེ་ལྟར་ཐམས་ཅད་མཁྱེན་མིན་པའི། །གྲུབ་མཐའི་སྐྱོན་གྱིས་བརླག་སེམས་ལྡན། །བསམ་བརླག་རྣམས་ཀྱིས་སྐྱོན་མེད་པའི། །སྟོན་པ་ཁྱོད་ཀྱང་
མི་མཐོང་ངོ། །ཞེས། རྒྱལ་བའི་བསྟན་པ་ནི་ལམ་བདེ་བས་འབྲས་བུ་ཡང་བདེ་བ་འཐོབ་པ་དང་། འཁོར་བའི་རྒྱུན་གཅོད་པ་དང་། ཉོན་མོངས་པ་རྣམ་པར་བྱང་བར་བྱེད་པ་དང་། ཉེས་
པའི་ཚོགས་འདག་པ་དང་། མཐའ་གཅིག་ཏུ་དགེ་བ་ལ་སོགས་པའི་ཡོན་ཏན་ཟད་མི་ཤེས་པ་ཡིན་ལ། ཕྱི་རོལ་བའི་བསྟན་པ་ནི་དེ་ལས་གཞན་དུ་གྱུར་པའི་ཕྱིར། དཔའ་བོའི་ཞབས་ཀྱིས།

༄༅། །གང་སླད་ཁྱོད་ཀྱི་བསྟན་པ་ནི། །བདེ་བས་བདེ་བ་ཐོབ་བགྱིད་པ། །དེ་སླད་སྨྲ་བའི་སེང་ཁྱོད་ཀྱི། །གཞུང་ལུགས་ཁ་ནི་འགྲོ་འདི་དད་། །ཅེས་དང་། བསྔགས་འོས་བསྟོད་
པ་ལས། འཇུག་དང་ལྡོག་པ་གང་ལགས་དང་། །ཀུན་ནས་ཉོན་མོངས་རྣམ་བྱང་གང་། །དེ་ཉིད་དཔའ་བོ་ཁྱོད་བཀའ་དང་། །གཞན་གྱི་ཚིག་གི་ཁྱད་པར་ལགས། །འདི་ཉིད་གཅིག་པུ་
དེ་བཞིན་ཉིད། །དེ་ནི་བསླུ་ཚིག་གཞན་ཞིག་ན། །ཁྱེད་ཀྱི་བཀའ་དང་གཞན་གྱི་ཚིག །དེ་ལས་ཁྱད་ཞུགས་གཞན་ཅི་ཆོས། །ཞེས་པས་ཁྱད་པར་ཤེས་པ་དང་། དཀོན་མཆོག་ལ་སྙིང་ཐག་
པ་ནས་སྐྱབས་གནས་ཁས་བླངས་ནས་ཉིན་མཚན་འཁོར་མོའམ། དུས་དྲུག་གམ། གསུམ་མམ། ཕན་ཡང་ཉིན་མཚན་གྱི་དེར་དྲན་པས་སྐྱབས་སུ་འགྲོ་བར་བྱ་སྟེ། བློ་ནི་གང་གོམས་
པ་དེའི་རྗེས་སུ་འཇུག་པ་ཆོས་ཉིད་ཡིན་ཕྱིར། རང་ལ་ཉམས་ལེན་གཞན་མེད་ཀྱང་འཆི་བའི་ཚེ་སངས་རྒྱས་རྗེས་སུ་དྲན་པར་འགྱུར་ལ། དེ་ལྟར་དྲན་ནས་སྐྱབས་སུ་སོང་ན་དོན་ཆེན་པོ་དང་

ཚ ལྡན་པ་ཡིན་ཏེ། ཏིང་འཛིན་རྒྱལ་པོ་ལས། ལུས་དང་ངག་དང་ཡིད་རབ་དངས་བ་ཡིས། །རྟག་ཏུ་སངས་རྒྱས་དག་གི་བསྔགས་པ་བརྗོད། །དེ་ལྟར་དེས་ནི་སེམས་ཀྱི་རྒྱུད་བསྒོམས་པས། །
ཉིན་མཚན་དུ་ཡང་འཇིག་རྟེན་མགོན་པོ་མཐོང་། །ནམ་ཞིག་དེ་ནི་ན་ཞིང་མི་བདེ་ནས། །ཤིན་ཏུ་ཐུག་པའི་སྡུག་བསྔལ་ཚོར་བྱུང་ན། །སངས་རྒྱས་ལ་ནི་དྲན་པ་མི་ཉམས་ཏེ། །སྡུག་
བསྔལ་ཚོར་བས་འཕྲོག་པར་ཡོངས་མི་འགྱུར། །ཞེས་གསུངས་ཏེ། དཔེར་ན་ལྷས་བྱིན་དམྱལ་མེའི་ཚོར་བས་ཡོངས་སུ་གདུངས་པའི་ཚེ། སངས་རྒྱས་ལ་སྙིང་ཁུང་རུས་པའི་གཏིང་ནས་
སྐྱབས་སུ་མཆིའོ། །ཞེས་སྨྲས་པས། དེའི་མཐུས་རང་སངས་རྒྱས་རུས་པ་ཅན་ཞེས་བྱ་བར་འཚང་རྒྱ་བར་ལུང་བསྟན་པ་བཞིན་ནོ། །དེ་བཞིན་དུ་སྙིང་ཐག་པ་ནས་དཀོན་མཆོག་ལ་སྐྱབས་
སུ་ཁས་བླང་པར་བྱ་བ་དང་། དཀོན་མཆོག་བློས་མ་བཏང་ཡང་། དེའི་ལྡོག་ཕྱོགས་ཀྱི་སྟོན་པ་ལ་སོགས་འཛིན་ན། ཕྱི་ནང་གི་སྟོན་པ་དང་། བསྟན་པའི་མཆོག་དམན་ད་དུང་ཚུལ་བཞིན་མ་།

༄༅། །ཤེས་ནས། དཀོན་མཆོག་ལ་བློ་མ་ཁེལ་བའི་རྟགས་ཡིན་པས། དེ་ལྟར་མ་ཡིན་པར་དཀོན་མཆོག་གསུམ་ལས་གཞན་སྟོན་པ་དང་། དེས་བསྟན་པ་གཞན་མུ་སྟེགས་པའི་སྟོན་པ་
དྲང་སྲོང་སེར་སྐྱ་དང་། དེས་བསྟན་པའི་གཞུང་ལུགས་སོགས་མི་འཛིན་པ་ནི་གཞན་དུ་མི་སྤྲོ་བའི་སྐྱབས་སུ་སོང་བ་ཞེས་བྱ་བ་ཡིན་ལ་དེས་མཚན་ཉིད་བཞི་བསྟན་ཏོ། །བདུན་པ་དེ་ལ་ནི། བློའི་
ཁྱད་པར་གྱིས་སྐྱབས་སུ་འགྲོ་ཚུལ་དང་། ཡུལ་དང་། སྐྱབས་འགྲོ་དངོས་དང་། བསླབ་བྱ་དང་། ཕན་ཡོན་དང་ལྔ་ལས། དང་པོ་ནི། རང་དོན་དང་གཞན་དོན་གྱི་ཁྱད་པར་གྱིས་ཇི་
ལྟར་སྐྱབས་སུ་འགྲོ་ན། །དེ་ཡང་སྐྱབས་འགྲོ་ཙམ་པོ་བ་ཐ་མལ་པ་རྣམས་ནི་ངན་སོང་གི་སྡུག་བསྔལ་ལ་འཇིགས་ཤིང་། མཐོ་རིས་ལ་སོགས་པའི་ཡོན་ཏན་ལ་འདོད་པ་དང་བཅས་པའོ། །ཉན་
རང་གཉིས་ནི་དེའི་སྟེང་དུ་སྲིད་པའི་རང་བཞིན་སྐྱེ་རྒ་ན་འཆི་བའི་འཁྲུལ་འཁོར་ལ་འཇིགས་ནས་རང་དོན་ཡིད་བྱེད་ཀྱི་ཞི་བ་དེའི་བསམ་པས་དད་གསུམ་བསྐྱེད་པའོ། །ཐེག་པ་ཆེན་པོ་བ་ནི་བདག་

ཉིད་ཡལ་བར་དོར་ནས་ཕ་མར་གྱུར་པར་སེམས་ཅན་གཞན་འཁོར་བའི་སྡུག་བསྔལ་གྱིས་མནར་ཞིང་གཟིར་བ་འདིས་ཡིད་ཤིན་ཏུ་སྙིང་ཐག་པ་ནས་འཇིགས་ཤིང་སྐྲག་ནས། སེམས་ཅན་
ཡོད་དོ་ཅོག་སྡུག་བསྔལ་དེ་ལས་ངེས་པར་སྐྱོབ་པའི་མཐུ་བསླུ་བ་མེད་པ་སུ་ལ་ཡོད་ན་སྐྱབས་ཀྱི་མཆོག་ཏུ་གྱུར་པའི་གནས་དཀོན་མཆོག་གསུམ་པོ་དེ་ལ་ཡོད་པ་ལས་གཞན་སུ་ལའང་མེད་པར་ཤེས་
ནས་སྐྱེས་བུ་དང་པོ་གཉིས་ཀྱི་སྐབས་སུ་འགྲོ་ཚུལ་གྱི་ཆ་ལས་ལོག་སྟེ། གཞན་དོན་འབའ་ཞིག་ལ་དམིགས་པ་སྐྱེས་བུ་ཆེན་པོའི་བློས་མཆོག་གསུམ་གྱི་ཡོན་ཏན་ལ་ངེས་པ་སྟོབས་སུ་གྱུར་
པའི་དད་པ་དང་གུས་པའི་ཚུལ་དང་ལྡན་པས་བསམ་པ་བློ་གཏད་རྩེ་གཅིག་གིས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བ་ནི་སྡོམ་པ་ཐམས་ཅད་ཀྱི་རྟེན་གཞི་གྱུར་པའོ། །གཉིས་པ་ནི།
སྐྱབས་སུ་འགྲོ་བའི་དམིགས་རྟེན་ནམ་ཡུལ། བསྟན་པ་སྤྱིའི་སྐྱབས་ཡུལ་ཐུན་མོང་གི་དཀོན་མཆོག་གསུམ། གསང་སྔགས་ཀྱི་དཀྱིལ་འཁོར་སོ་སོའི་སྐྱབས་ཡུལ་ལམ་ཁྱད་པར་གྱི་དབང་

༄༅། །དུ་བྱས་ན། རྡོ་རྗེ་ཕྲེང་བ་ལས། དྲི་མེད་སེམས་ནི་སངས་རྒྱས་གྱུར། །ཆོས་ནི་ངག་ཏུ་ཡང་དག་གསུང། །སྐུ་ནི་དགེ་འདུན་ཞེས་བྱ་སྟེ། །བྱང་ཆུབ་སེམས་དཔའི་ཚོགས་
ཀྱི་གནས། །ཞེས་དཀོན་མཆོག་ཀུན་འདུས་ཀྱི་ངོ་བོ་བླ་མ་ཉིད་གཙོ་བོར་བཞུགས་པ་ལ། སངས་རྒྱས་དང་ཆོས་བྱང་སེམས་འཕགས་པའི་དགེ་འདུན། ཡི་དམ་མཁའ་འགྲོ་ཆོས་སྐྱོང་།
སྲུང་མས་སྤྲིན་ཕུང་གཏིབས་པ་ལྟར་མོས་པ་དང་འདུན་པའི་རང་གཟུགས་ལས་ཆུ་ལས་ཆུ་བུར་སྐྱེས་པ་ལྟར་མདུན་མཁར་གསལ་བཏབ་པའོ། །གསུམ་པ་ནི། དེ་ལྟར་སྐྱབས་ཡུལ་ཚོགས་ཞིང་གི་
སྤྱན་སྔར་སྐྱབས་སུ་འགྲོ་བའི་སྡོམ་པ་ལེན་པ་དངོས་ནི། བླ་མ་ལས་བླངས་ཀྱང་ཆོག་ལ། དེ་བཞིན་མདུན་མཁར་ཚོགས་ཞིང་གསལ་བའི་སྤྱན་སྔར་དངོས་འབྱོར་ཡིད་ཀྱི་མཆོད་པའི་ཚོགས་
ཀྱིས་མཆོད། ཕྱག་འཚལ་བ་སོགས་ཡན་ལག་བདུན་གྱི་ཚོགས་བསགས་ཀྱིས་གུས་པར་འབུལ་བའི་སྣ་དྲངས། བདག་དང་སེམས་ཅན་ཐམས་ཅད་འདུན་པ་གཅིག་གིས་ཐལ་མོ་སྦྱར་ནས། སྐྱབས་

སུ་འགྲོ་བར་དམིགས་ནས་ངེས་པར་འབྱུང་བའི་དབྱངས་དང་ལྡན་པས། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །
ཚོགས་ལའང་དེ་བཞིན་སྐྱབས་སུ་མཆི། །ཞེས་པ་ལ་སོགས་པའི་སྙིང་ཐག་པ་ནས་སྐྱབས་སུ་འགྲོ་བ་ལན་གསུམ་གྱི་མཐའ་བརྟེན་པར་བྱས་ལ་སྐྱབས་འགྲོའི་སྡོམ་པ་ཐོབ་བྱུང་བསམ་དགོས་ལ་དེ་ནི་ཆོ་།
གའམ་བརྡའ་ལས། སྐྱབས་སུ་འགྲོ་བའི་སྡོམ་པ་ནོད་པའམ་ཐོབ་པར་གྱུར་པ་ཞེས་བྱ་སྟེ། དྲིན་ལན་བསབ་པ་ལས། སྐྱབས་སུ་འགྲོ་བ་གསུམ་ནོད་པའི་ཚེ། པུས་མོ་གཙུགས་རྒྱུ
ལ་ཐལ་མོ་སྦྱར་ཏེ། སྐྱབས་སུ་འགྲོ་བ་གསུམ་ཁ་ནས་ཚིག་ཏུ་བརྗོད་པ་ནི་ལུས་དང་ངག་གི་ཆོ་ག་བསྟན་པའོ། །ཞེས་དང་། ཆོ་གར་མ་ལྟོས་པ་ནི། སེམས་རྩེ་གཅིག་པས་དཀོན་མཆོག་གསུམ་
ལ་སྐྱབས་སུ་འགྲོ་བ་སྟེ། དེ་ཉིད་ལས། གལ་ཏེ་སེམས་རྩེ་གཅིག་ཏུ་བྱས་ན། ལུས་དང་ངག་ཡོད་ཀྱང་ཆོ་གས་བསྟན་པ་མེད་དེ། དེ་ནི་ཆོ་ག་བསྟན་པ་མེད་པ་ཞེས་བྱའོ། །ཞེས་གསུངས་སོ། །

༄༅། །དེ་ཡང་རྟེན་བསམ་པའི་མདུན་དུ་སྐྱབས་སུ་འགྲོ་བ་བདག་དང་སེམས་ཅན་ཐམས་ཅད་ཀྱིས་བྱེད་པར་བསམ་ནས་སྐྱབས་འགྲོའི་ཚིག་ཇི་སྲིད་ནུས་ཀྱི་བར་དུ་བྱེད་པ་ནི་ཀུན་རྫོབ་ཏུ་
དམིགས་པ་དང་བཅས་པ་རྒྱུའི་སྐྱབས་འགྲོ་དང་། ནམ་མཁར་བསམས་པའི་དཀོན་མཆོག་གསུམ་ཡུལ་གྱི་རྣམ་པ་ལ་བདག་དང་སེམས་ཅན་ཐམས་ཅད་སྐྱབས་སུ་འགྲོ་བར་བྱེད་པ་སྟེ་དེ་གཉིས་
ཀའང་རང་གི་སེམས་ཀྱི་ཆོ་འཕྲུལ་ལས་དོན་ལ་ཐ་དད་དུ་གྲུབ་པ་རྡུལ་ཙམ་ཡང་དམིགས་སུ་མེད་ཅིང་། སེམས་ཉིད་དེ་གང་གི་ཕྱོགས་སུ་ཡང་མ་ལྷུང་བ་ནམ་མཁའ་ལྟ་བུའི་ངོ་བོར་འདུག་པས་
སྤྲོས་པ་དང་བྲལ་བའི་ངང་ལ་བཞག་པ་སྟེ། ཡུམ་བར་མ་ལས། རབ་འབྱོར་གང་ལ་སངས་རྒྱས་ཀྱང་མི་དམིགས་ལ། ཆོས་དང་དགེ་འདུན་ཡང་མི་སེམས་ན། འདི་ནི་ཡང་དག་པའི་སྐྱབས་
བལ སུ་འགྲོ་བའོ། །ཞེས་པས། གནས་ལུགས་ཀྱི་དོན་ཡུལ་སེམས་གཉིས་སུ་མེད་པ་ཆོས་ཉིད་མཉམ་པ་ཉིད་ནི། འབྲས་བུའི་སྐྱབས་འགྲོ་སྨོན་པ་མེད་པ་ཡིན་ནོ། །བཞི་པ་ནི། སེམས་ཉིད་

ངལ་གསོ་ལས། སངས་རྒྱས་སྐྱབས་སོང་ལྷ་གཞན་ཕྱག་མི་འཚལ། །ཆོས་ལ་སྐྱབས་སོང་སེམས་ཅན་འཚེ་བ་སྤང་། །དགེ་འདུན་སྐྱབས་སོང་མུ་སྟེགས་ཅན་མི་འགྲོགས། །ཞེས་པས་དགག་པའི་
བསླབ་བྱ་གསུམ་བསྟན། དེ་ལས། དེ་དག་གཟུགས་ལའང་དད་པས་རབ་མཆོད་ཅིང་། །ཅེས་པས་སངས་རྒྱས་ཀྱི་སྐུ་གཟུགས། གསུང་རྟེན་ཡི་གེ་དགེ་འདུན་གསུམ་ལ་མ་གུས་པ་ལྟ་ཅི། རྟེན་།
གྱི་རས་མ་དང་། གྲིབ་མ་ཡང་མི་འགོམ་པར་ཅི་ནུས་སུ་མཆོད་པ་ནི་བསྒྲུབ་པའི་བསླབ་བྱ་གསུམ་དང་། ཉིན་མཚན་རྗེས་དྲན་རྟག་པར་སྐྱབས་སུ་འགྲོ། །ཞེས་པས་རང་གིས་ཅི་ཟ་ཅི་འཐུང་
གི་བཟའ་བཏུང་གི་ཕུད་ཀྱིས་དཀོན་མཆོག་མཆོད་པ་དང་། དཀོན་མཆོག་ཉིན་མཚན་འཁོར་མོའམ། དུས་དྲུག་གམ། དུས་གསུམ་དུ་དཀོན་མཆོག་དྲན་པས་སྐྱབས་སུ་འགྲོ་བ་ལ་བརྩོན། དཀོན་
མཆོག་དང་དགེ་བའི་བཤེས་གཉེན་གྱི་ཡོན་ཏན་བརྗོད་ཅིང་མཛད་སྤྱོད་ལ་བསླབ། དཀོན་མཆོག་གི་ཡོན་ཏན་བརྗོད་ཅེས་རྗེས་སུ་བསླབ་པའམ། སྤྱོད་པ་འདུལ་བ། སྒོམ་པ་མདོ་སྡེ། ལྟ་བ་མངོན་

༄༅། །པ་དང་མཐུན་པར་ཉམས་སུ་ལེན་པ་ནི་ལམ་ཆ་མཐུན་གྱི་བསླབ་བྱའམ། ལམ་རྗེས་སུ་མཐུན་པའི་སྐྱབས་འགྲོ་སྟེ། གཞི་བསྡུ་བར། སྐྱེས་བུ་དམ་པ་ལ་བརྟེན་པ་དང་། དམ་
པའི་ཆོས་ཉན་པ་དང་། དགེ་འདུན་དང་རྗེས་སུ་མཐུན་པར་བསྒྲུབ་པ་ནི་སྐྱབས་སུ་འགྲོ་བའོ། །ཞེས་བཤད་དོ། །ཐུན་མོང་གི་བསླབ་བྱ་ལྔ་ནི། སྡོམ་གསུམ་རྣམ་ངེས་ལས། སྲོག་དང་བྱ་
དགར་དཀོན་མཆོག་གསུམ་མི་སྤོང་། །དགོས་གལ་ཆེ་ཡང་ཐབས་གཞན་མི་འཚོལ་ཞིང་། །དུས་མཆོད་མི་བཅག་རང་གཞན་སྐྱབས་འགྲོར་འགོད། །གར་འགྲོའི་ཕྱོགས་ཀྱི་སངས་རྒྱས་ལ་
ཕྱག་འཚལ། །ལྔ་རྣམས་ཐུན་མོང་བསླབ་བྱར་ངོ་བོས་བཞེད། །ཅེས་སོ། །འབྲས་བུའི་སྐྱབས་འགྲོའི་བསླབ་བྱ་ནི། སེམས་ཉིད་ངལ་གསོ་ལས། འབྲས་བུ་བསླབ་བྱ་མཉམ་ཉིད་ནན་
ཏན་བྱ། །བཟང་ངན་མི་རྟོག་མཆོག་དམན་བླང་དོར་མིན། །སྤྲོས་ལ་མི་བརྟེན་ཆོས་ཉིད་གཉུག་མར་སྦྱངས། །ཐམས་ཅད་ལྷུན་རྫོགས་དཀྱིལ་འཁོར་གཅིག་ཏུ་སྤྱད། །ཅེས་གསུངས་པ་

ལྟར་ཆོས་ཉིད་མཉམ་པ་ཉིད་ཀྱི་དོན་ལ་སྦྱང་བར་བྱ་བའོ། །ལྔ་པ་ནི། ཡུལ་གཉེན་པོ་ལ་ལོག་ལྟ་སྐྱེས་ཏེ་དཀོན་མཆོག་སྤངས་པ་དང་། སྒྲུབ་མ་ནུས་ཏེ་སྐྱབས་འགྲོའི་བསླབ་པ་ཕུལ་བ་མ་ཡིན་
པར་སྐྱབས་སུ་སོང་ནས་སྡོམ་པ་ལྡན་པ་ནི་ཕྱི་པ་མུ་སྟེགས་པ་ལས་ཁྱད་པར་དུ་གྱུར་པ་དང་། ངན་སོང་གི་སྒོ་གཅོད་ཅིང་། གང་དུ་སྐྱེས་ཀྱང་དཀོན་མཆོག་གི་ཞབས་དྲུང་དུ་སྐྱེ་བ་དང་། དཀར་
ཕྱོགས་ཀྱི་ལྷས་བསྲུང་ཞིང་། ནག་ཕྱོགས་ཀྱི་བདུད་ཀྱིས་མི་ཚུགས་པ་དང་། སྡོམ་པ་ཐམས་ཅད་ཀྱི་རྟེན་གཞིར་གྱུར་ཅིང་། དགེ་བའི་ཚོགས་རྒྱ་ཆེན་པོ་གོང་ནས་གོང་འཕེལ་དུ་འབྱུང་བ་ལ་སོགས་
ཕན་ཡོན་དཔག་ཏུ་མེད་དེ། དྲི་མ་མེད་པའི་མདོ་ལས། སྐྱབས་སུ་སོང་བའི་བསོད་ནམས་གང་། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ནས། །དེ་ནི་དེ་བས་
ལྷག་པར་འགྱུར། །ཞེས་དང། ཕར་ཕྱིན་བསྡུས་པ་ལས། སྐྱབས་སོང་བསོད་ནམས་གཟུགས་ཡོད་ན། །ཁམས་གསུམ་འདི་ཡང་སྣོད་དུ་ཆུང་། །རྒྱ་མཚོ་ཆེན་པོ་ཆུ་ཡི་གཏེར། །ཕུལ་

༄༅། །གྱིས་བཅལ་བར་གཞལ་མི་ནུས། །ཞེས་དང་ཁྱེའུ་རིན་པོ་ཆེ་བྱིན་པས་ཞུས་པའི་མདོ་ལས། གང་དག་སངས་རྒྱས་ལ་སྐྱབས་སུ་སོང་བ་དེ་དག་གི་དགེ་བའི་ཆོས་ཐམས་ཅད་མངོན་
པར་འཕེལ་བ་ཡིན་ནོ། །ངོ་ཚ་ཤེས་པ་ཡིན་ནོ། །ཁྲེལ་ཡོད་པ་ཡིན་ནོ། །ཆོས་ལ་སྐྱབས་སུ་ཡོང་བ་དེ་དག་གི་བག་ཡོད་པ་ཡིན་ནོ། །ཡོན་ཏན་གྱིས་མང་བ་ཡིན་ནོ། །རྟག་ཏུ་ཚེ་རབས་དྲན་།
པ་ཡིན་ནོ། །ཆོས་ཀྱི་བགོ་སྐལ་གྱི་ཚོགས་དང་ལྡན་པ་ཡིན་ནོ། །དགེ་འདུན་ལ་སྐྱབས་སུ་སོང་བ་དེ་དག་གི་སེམས་ལས་སུ་རུང་བ་ཡིན་ནོ། །ཏིང་ངེ་འཛིན་དང་། གཟུངས་ཀྱི་སྒོ་མང་བ་
ཡིན་ནོ། །རྟག་ཏུ་རིགས་བཙུན་པ་ཡིན་ནོ། །རྨི་ལམ་དུའང་སངས་རྒྱས་དང་ཆོས་དང་དགེ་འདུན་དང་མི་འབྲལ་བ་ཡིན་ནོ། །གཞན་ཡང་དཀར་པོ་ལ་མངོན་པར་དགའ་བའི་ལྷ་རྣམས་ཀྱིས་
བསྲུང་བ་ཡིན་ནོ། །དགེ་བའི་རྩ་བ་དག་ཀྱང་སྤེལ་བ་ཡིན་ནོ། །ཞེས་པ། དེ་ལྟར་ཕན་ཡོན་དེ་ལྡན་གྱི་སྐྱབས་འགྲོ་དེ་ཉིད་ལ་དུས་དང་གནས་སྐབས་ཀུན་ཏུ་བརྩོན་པར་ཤོག་ཅིག་ཅེས་སྨོན་པ་ནི་

ནང་པ་སངས་རྒྱས་པའི་ཁྱད་ཆོས་བླ་ན་མེད་པའོ། །བཞི་པ་ཆོས་ཐམས་ཅད་ཀྱི་སྙིང་པོ་ལྟ་བུ་བྱང་ཆུབ་སེམས་བསྐྱེད་ལ་སྨོན་པ་ནི། དེ་ལ་སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་ལ་སྨོན་
པ་དང་། འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ལ་སྨོན་པ་དང་། བྱང་ཆུབ་སེམས་བསྐྱེད་ཀྱི་བསླབ་བྱ་ལ་བསླབ་པར་སྨོན་པའོ། །དང་པོ་ནི། ཐོག་མེད་དུས་ནས་སོགས། སེམས་།
མཆོག་བསྐྱེད་པར་ཤོག །སྤྱིར་ལམ་གྱི་རང་བཞིན་སེམས་བསྐྱེད་པ་ལ་བཞི། སེམས་བསྐྱེད་སྐྱེ་བའི་རྟེན། བརྟེན་པ་སེམས་བསྐྱེད་ཀྱི་རང་བཞིན། རང་བཞིན་དེས་བསྐྱེད་ཀྱི་ཕན་ཡོན། གཞུང་
ཚིག་གི་དོན་དང་བཞིའོ། །དང་པོ་རྟེན་ལ་ལུས་རྟེན་དང་སེམས་རྟེན་གཉིས། དང་པོ་ལུས་ནི། ལམ་ཤེས་ཀྱི་མདོ་ལས། ལྷའི་བུ་དུ་མས་བྱང་ཆུབ་དུ་སེམས་བསྐྱེད་པ་ཞེས་དང་། ཀླུའི་རྒྱལ་
པོ་རྒྱ་མཚོའི་ཞུས་པ་ལས་ཀླུ་ཉི་ཁྲི་ཆིག་སྟོང་གིས་སེམས་བསྐྱེད་པ་ཞེས་པ་ལྟར། དབུ་མ་པ་ལྟར་ན། སེམས་བསྐྱེད་ལེན་འདོད་ཀྱི་བསམ་པ་གང་ཡོད་དུ་སྐྱེ་ཡི། དལ་འབྱོར་གྱི་ལུས་ཁོ་

༄༅། །ན་དང་། སོ་ཐར་རྟེན་དུ་མི་དགོས་ཏེ། དཀོན་མཆོག་བརྩེགས་པ་ལས། དེའི་ཚེ་ཆོས་ཀྱི་རྣམ་གྲངས་འདི་བཤད་པ་ནི། ལྷ་དང་ཀླུ་དང་ལྷ་མ་ཡིན་དང། ནམ་མཁའ་ལྡིང་དང་།
ལྟོ་འཕྱེ་ཆེན་པོ་སོགས་བགྲངས་ལས་འདས་པ་དག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ཞེས་སོ། །སེམས་ཙམ་པ་ལྟར་ན། སོ་སོར་ཐར་པ་རིགས་
བདུན་གང་རུང་དང་ལྡན་པའི་རྟེན་ལ་སྐྱེ་སྟེ། བྱང་ཆུབ་ལམ་སྒྲོན་ལས། སོ་སོར་ཐར་པ་རིགས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་པ་
ཡོད་ཀྱི་གཞན་དུ་མིན། །ཞེས་སོ། །ལུགས་འདི་གཉིས་ཀྱང་དོན་གྱིས་མི་འགལ་ཏེ། འདི་ལྟར་སེམས་བསྐྱེད་དུས་སོ་སོར་ཐར་པའི་སྡོམ་པར་མིང་མ་བཏགས་ཀྱང་། དོན་འདྲ་བར་སྲོག་མི་
གཅོད་པར་དམ་བཅའ་ནུས་པ་སོགས་དགོས་པས། དེའི་ཆ་ནས་རྟེན་འདྲ་རུང་དུ་ངེས་ཏེ། དོན་ལ་གནོད་པ་ལས་བློ་ལོག་པ་ཞིག་དང་། ཕན་སེམས་ལྡན་པ་ཞིག་ལ་སེམས་བསྐྱེད་སྐྱེ་ངེས་སོ། །

མདོར་ན་རྒྱུད་སྡོམ་པས་བསྡམ་ནུས་པ་མིན་ན། སེམས་བསྐྱེད་ཀྱི་བསླབ་བྱ་དང་འགལ་བས་སོ། །སེམས་བསྐྱེད་ལེན་པར་འདོད་པའི་འགྲོ་བ་དེའི་ས་པས་བསྡུས་པ་ནི་ལུས་རྟེན་ཡིན་ལ། སེམས་
རྟེན་ནི། རྒྱལ་བ་ལ་དམིགས་པའི་དད་པ་དང་། སེམས་ཅན་ལ་དམིགས་པའི་སྙིང་རྗེ། བྱང་ཆུབ་སེམས་ཀྱི་ཕན་ཡོན་ཐོས་པ་དང་གསུམ་ཡིན་ཏེ། དཀོན་མཆོག་སྒྲོན་མེར། རྒྱལ་དང་རྒྱལ་བའི་
ཆོས་ལ་དད་གྱུར་ཅིང་། །རྒྱལ་སྲས་རྣམས་ཀྱི་སྤྱོད་ལ་དད་བྱེད་པ། །བྱང་ཆུབ་བླ་ན་མེད་ལ་དད་གྱུར་ན། །སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །ཞེས་དང་། མདོ་རྒྱན་ལས། དེའི་སྒྱུ
རྩ་བ་སྙིང་རྗེར་འདོད། །ཅེས་པ་ལྟར་རོ། །གཉིས་པ་བརྟེན་པ་སེམས་བསྐྱེད་ཀྱི་རང་བཞིན་ལ་མཚན་གཞི། མཚན་ཉིད། རབ་དབྱེའོ། །དང་པོ་མཚན་གཞི་ལ་བཞེད་ཚུལ་ལྔ་སྟེ། སློབ་དཔོན་
ཐོགས་མེད་ནི། སྨོན་པ་སེམས་བསྐྱེད་ཀྱི་ངོ་བོར་བཞེད་དེ་བྱང་ས་ལས། བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ། །ཞེས་འབྱུང་། སློབ་དཔོན་དབྱིག་

༄༅། །གཉེན་ནི། སེམས་བསྐྱེད་ཀྱི་ངོ་བོ་སེམས་པ་ལ་བཞེད་དེ། རྒྱན་འགྲེལ་ལས་དེ་ལྟར་གསུངས། འོན་ཀྱང་། རྒྱན་ལས། བརྟན་པ་རྣམས་ཀྱི་སྨོན་ལམ་ནི། །སེམས་པ་
འདུན་པ་དང་བཅས་ཏེ། །ཞེས་འདུན་པ་དང་བཅས་པའི་སེམས་པ་སྨོན་ལམ་དུ་གསུངས་པས་སྐུ་མཆེད་དགོངས་པ་གཅིག་ཏུ་འབབ། འཕགས་པ་གྲོལ་སྡེ་ནི། སེམས་བསྐྱེད་པ་ཞེས་བྱ་
བ་ལ། །དེ་ནི་རྣམ་པར་ཤེས་པ་སྟེ། །ཞེས་ངོ་བོ་སེམས་ལ་བཞེད་ཅིང་། དེ་ཡང་སྒོ་ལྔའི་རྣམ་ཤེས་ཁ་ཕྱིར་བལྟས་འབའ་ཞིག་ཡིན་པ་དང་། ཀུན་གཞི་དང་ཉོན་ཡིད་ལུང་མ་བསྟན་ཡིན་
པ་ལ་དགོངས་ནས་དེ་དག་ལ་མ་བཞག་པར། དཀར་ཆོས་ཀུན་གྱི་རྟེན་དུ་རུང་བ་ཡིད་ཀྱི་རྣམ་ཤེས་ལ་མཚན་གཞིར་བཤད་དོ། །དེ་བཞིན་དུ་སློབ་དཔོན་སེང་གེ་བཟང་བོས་ཀྱང་། མདོ་
སྡེ་རྒྱན་ལས། སེམས་བསྐྱེད་མཚན་ཉིད་སྟོན་པ་ན། །སྤྲོ་བ་ཆེ་དང་རྩོམ་པ་ཆེ། །དོན་ཆེ་བ་དང་འབྱུང་བ་ཆེ། །དོན་གཉིས་ལྡན་པའི་སེམས་འབྱུང་བ། །ཞེས་པའི་རྐང་པ་ཐ་མས་སེམས་

མི་བཤད་པར་འདུག་སྙམ་དུ་དགོངས་ཤིང། དེ་ཡང་སེམས་པ་གྲོགས་སུ་ཡོད་པའི་སེམས་ཞིག་སེམས་བསྐྱེད་དམ་བརྟེན་སྙམ་དུ་དགོངས་སོ། །དེ་ལ་སྤྲོ་བ་ཆེ་བ་ནི་གོ་ཆའི་བརྩོན་འགྲུས་ཀྱིས་
ཡུན་རིང་པོར་དཀའ་བ་སྤྱོད་པ་ལ་མི་སྐྱོ་བའོ། །རྩོམ་པ་ཆེ་བ་ནི། སྦྱོར་བའི་བརྩོན་འགྲུས་ཀྱི་གོ་ཆའི་བཞིན་དུ་སྒྲུབ་པའོ། །དོན་ཆེ་བ་ནི། བདག་གཞན་ལ་ཕན་པའི་ཆེད་དོ། །འབྱུང་བ་ཆེ་
བ་ནི། བྱང་ཆུབ་ཆེན་པོ་འགྲུབ་པའོ། །དེ་ཡང་ཚིག་དང་པོ་གཉིས་ཀྱིས་སྐྱེས་བུ་སྟོན་པར་བྱེད་པ་དང་། དེའི་འོག་མ་གཉིས་ཀྱི་དོན་བྱེད་པ་དང་། འབྲས་བུ་ཡོངས་སུ་འཛིན་པའི་ཡོན་ཏན་
བསྟན་ཏོ། །དོན་གཉིས་ནི། མཐར་ཐུག་རྫོགས་པའི་བྱང་ཆུབ་དང་། གཞན་དོན་ལ་དམིགས་པའོ། །སློབ་དཔོན་བུདྡྷ་ཤྲཱི་ནི། བྱང་ཆུབ་དོན་གཉེར་གྱི་འདུན་པ་ཉིད་སེམས་བསྐྱེད་དུ་
འདོད་ཅིང་། སེམས་དང་སེམས་བྱུང་རྫས་གཅིག་ཏུ་འདོད་དོ། །སློབ་དཔོན་ཤནྟི་པ་ནི། བཅོས་མས་ཡིད་དང་འདུན་པ་གཉིས་ཆར་ལ་འདོད་དེ། དག་ལྡན་ལས། སེམས་བསྐྱེད་པའི་

༄༅། །དངོས་པོ་ཞེས་བྱ་བ་ལ་སེམས་ནི་ཡིད་དང་འདོད་པ་སྟེ། ཞེས་སོ། །གཉིས་པ་མཚན་ཉིད་ནི། སྙིང་རྗེས་གཞན་དོན་ལ་དམིགས་ཤིང་། ཤེས་རབ་ཀྱིས་རྫོགས་བྱང་ལ་།
དམིགས་པ་སྟེ། གཞན་དོན་དུ་རྫོགས་པའི་བྱང་ཆུབ་འདོད་པ་དང་མཚུངས་ལྡན་དུ་འབྱུང་བའི་སེམས་ཏེ། མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་།
པའི་བྱང་ཆུབ་འདོད། །ཅེས་སོ། །དེ་ཡང་སེམས་ནི་དོན་གྱི་ངོ་བོ་རིག་པ་ཡིན་ལ། སེམས་བྱུང་དེའི་ཁྱད་པར་ལ་དཔྱོད་པས་ན། འདིར་ངོ་བོ་བསྐྱེད་པས་ཁྱད་པར་ཞར་ལ་བསྐྱེད་པར་
འགྱུར་ཏེ། འདུན་པ་སེམས་བསྐྱེད་ལ་སོགས་པ་ཞར་ལ་ཐོབ་པ་བཞིན་ནོ། །གསུམ་པ་རབ་དབྱེ་ལ། ངོ་བོ། སྐྱེ་ཚུལ། ས་མཚམས། བློ་སྟོབས་ཀྱི་བཞེད་ཚུལ་ལོ། །དང་པོ་ངོ་བོའི་སྒོ་ནས་
དབྱེ་ན། སྨོན་པ་དང་འཇུག་པའི་བྱང་ཆུབ་ཀྱི་སེམས་འདི་ལ་གཉིས། ལུགས་གཞན་དགོད་པ་དང་། རང་ལུགས་འཐད་ཕྱོགས་བསྟན་པའོ། །དང་པོ་ལ། བཞེད་ཚུལ་མི་འདྲ་བ་བཞི་སྟེ།

ཡེ་ཤེས་ཞབས་ཀྱིས་སྨོན་པ་བྱང་ཆུབ་ཀྱི་སེམས་ནི་འཇིག་རྟེན་པ་ཐམས་ཅད་ཀྱི་ཡིན་ལ། འཇུག་པ་བྱང་ཆུབ་ཀྱི་སེམས་ནི་རབ་ཏུ་དགའ་ནས་བརྩམས་ཏེའོ། །ཞེས་པ། ས་ཐོབ་མ་ཐོབ་
ལ་འདོད་ཅིང་། ཚིག་གསལ་ལས་ཆོ་གས་བླངས་པ་འཇུག་པ། མ་བླངས་པ་སྨོན་པའི་སེམས་ལ་བཤད་ཅིང་གཞན་ཡང་ཕྱིར་མི་ལྡོག་ཐོབ་མ་ཐོབ་དང་། འབྲས་བུ་དང་རྒྱུ་ལ་དམ་བཅའ་བ་
ལ་འདོད་པ་རྣམས་སོ། །གཉིས་པ་འཐད་ཕྱོགས་བསྟན་པ་ནི། སྨོན་པ་སེམས་བསྐྱེད་ནི། བྱང་ཆུབ་ཐོབ་པར་འདུན་པ་ཡིན་ལ། འཇུག་པ་ནི་དེའི་ཆོས་ལ་སྦྱོར་བ་སྟེ། བསླབ་བཏུས་སུ། བྱང་
ཆུབ་ཀྱི་སེམས་ནི་རྣམ་པ་གཉིས་ཏེ། བྱང་ཆུབ་སྨོན་པའི་སེམས་དང། བྱང་ཆུབ་ཏུ་ཆས་པའི་སེམས་སོ། །ཞེས་དང་། སྡོང་པོ་བཀོད་པའི་མདོ་ལས་གསུངས་པ། རིགས་ཀྱི་བུ་སེམས་
ཅན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སེམས་སྨོན་པ་དེ་དག་ཀྱང་དཀོན། དེ་བས་ཀྱང་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པའི་སེམས་ཤིན་ཏུ་དཀོན་ནོ། །

༄༅། །ཞེས་འབྱུང་བ་ལྟ་བུའོ། །ཞེས་དང་། དེ་ཡང་བསམ་པས་སྨོན་པ་དང་སྦྱོར་བས་ཆས་པ་ཉིད་འགྲོ་བར་འདོད་པ་དང་། འགྲོ་བཞིན་པ་ལྟ་བུ་སྟེ། སྤྱོད་འཇུག་ལས། བྱང་ཆུབ་
སེམས་དེ་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡི། །བྱེ་བྲག་ཇི་ལྟར་ཤེས་།
པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་གསུངས་པ་རྣམས་དགོངས་པ་གཅིག་པས་དེ་ལྟར་དུ་བཤད་དོ། །དེ་ཡང་ཤེས་འབྱུང་གིས་ལུང་འདི་
དྲངས་ནས། གཞན་དོན་དུ་ཡང་དག་པར་རྫོགས་པའི་བྱང་ཆུབ་འདོད་པ་ཉིད་ལས་མི་འདའ་ཡང་། ལུས་དང་ངག་དང་ཡིད་ཀྱི་ལས་ཡོད་པ་དང་མེད་པ་གཉིས་ལས་མཚན་ཉིད་ཐ་དད་པ་རྟོགས་
པར་བྱ། ཞེས་པ་ལྟར་ཡིན་པས་ཏེ། དང་པོ་སེམས་ཅན་ལ་དམིགས་པའི་སྙིང་རྗེ་ཆེན་པོ་སྐྱེ་ལ། དེ་ལ་བརྟེན་ནས་འདི་མཐའ་དག་པ་ལས་བསྒྲལ་བའི་ཕྱིར་སངས་རྒྱས་ཐོབ་པར་བྱའོ་སྙམ་

བའི་བསམ་པ་རྐྱང་པ་སྐྱེས་པ་སྨོན་པ་དང་། དེ་ནས་སྡོམ་པ་བཟུང་བ་ལ་སོགས་བླ་ན་མེད་པའི་བྱང་ཆུབ་ཀྱི་གོ་འཕང་ཐོབ་པའི་ཆེད་དུ་སྤྱོད་པ་ཕྱིན་དྲུག་སྣ་གཅིག་ལ་ཞུགས་ན་ཡང་འཇུག་པའི་
གོ་ཆོད། དེས་ན་སྨོན་འཇུག་གཉིས་ངོ་བོ་གཞན་དོན་དུ་སངས་རྒྱས་ཐོབ་པ་བྱའོ་སྙམ་པའི་བསམ་པ་ཅན་དུ་མཚུངས་ཀྱང་། བྱང་ཆུབ་སྒྲུབ་པའི་བྱ་བས་ཟིན་མ་ཟིན་ཡོད་པས་འདི་གཉིས་ཐ་
དད་དེ། དཔེར་ན་ཡུལ་དེར་འགྲོ་འདོད་པའི་བློ་སྐྱེས་པ་ཙམ་དང། དེའི་རྗེས་སུ་ཞུགས་ནས་འགྲོ་བའི་བྱ་བས་ཟིན་པ་ལྟ་བུའོ། །དེའི་ཕྱིར་སྨོན་པ་ནི། དང་པོ་སེམས་ཁོ་ནའོ། །དེ་
ལྟར་སྒོམ་རིམ་དང་པོ་ལས། འགྲོ་བ་དེ་དག་ལ་ཕན་པའི་ཕྱིར་སངས་རྒྱས་སུ་གྱུར་ཅིག ཅེས་གང་ཐོག་མར་དོན་དུ་གཉེར་བ་དེ་ནི་སྨོན་པའི་སེམས་སོ། །གང་ཕན་ཆད་སྡོམ་པ་བཟུང་སྟེ་ཚོགས་རྣམས་
ལ་ཞུགས་པ་དེ་ནི་འཇུག་སེམས་སོ། །ཞེས་གསུངས་སོ། །གཉིས་པ་སྐྱེ་ཚུལ་གྱི་དབྱེ་བ་ནི། བརྡ་ལས་བྱུང་བ་དང་། བསྒོམས་སྟོབས་ཀྱིས་སྐྱེས་པ་གཉིས་སོ། །དང་པོ་ནི། མདོ་

༄༅། །རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་ལས། །མི་བརྟན་པ་དང་བརྟེན་འབྱུང་བ། །གཞན་གྱིས་བསྟན་པའི་སེམས་བསྐྱེད་བཤད། །
ཅེས་པས། དེ་ཡང་གཞན་གྱིས་བསྟན་ཅིང་། གཞན་གྱིས་ངག་གི་རིག་བྱེད་ལས་བྱུང་བའི་སེམས་བསྐྱེད་པ་གང་ཡིན་དེ་ན་བླང་བ་བརྡ་ལས་བྱུང་བའི་སེམས་བསྐྱེད་ཡིན་ལ། དེ་སྐྱེ་བ་ལ་
ཡང་རྣམ་པ་མང་སྟེ། གྲོགས་སྟོབས་ལས་སྐྱེ་བ་ནི། དགེ་བའི་བཤེས་གཉེན་ལས་སོ། །རྒྱུ་སྟོབས་ལས་ནི། རིགས་སད་པའི་མཐུ། དགེ་རྩའི་སྟོབས་ལས་ཏེ་རིགས་རྒྱས་པ་ལས་དང་། ཐེག་
ཆེན་གྱི་མདོ་སྡེ་མང་དུ་ཐོས་པའི་སྟོབས་དང་། དགེ་བ་གོམས་པའི་སྟོབས་ལས་ཏེ། ཚེ་འདིས་ཆོས་རྟག་ཏུ་ཉན་འཛིན་འཆང་བ་སོགས་ལས་སྐྱེ་བ་ཡོད་དོ། །དེ་ཡང་དང་པོ་མི་བརྟན་ལ་ལྷག་མ་
གཞི་བརྟན་པའོ། །ཀུན་མཁྱེན་ཆེན་པོས། དེའང་གྲོགས་དམ་པ་བརྟེན་པའམ། དགེ་བའི་བཤེས་གཉེན་ལས་སོ། །བསྐུལ་ཞིང་ཐོས་པ་བྱས་པ་ལས་སྨོན་པ་སེམས་བསྐྱེད་མི་བརྟན་པའི་རྒྱུ་

དང་པོར་འབྱུང་ཞིང་། རང་གི་དགེ་བ་གོམས་པ་དང་། རྒྱུ་རིགས་སད་པ་དང་། རྩ་བའི་སྙིང་རྗེས་སྐྱེས་པ་ལས་འཇུག་པ་སེམས་བསྐྱེད་པ། བརྟན་པ་སྐྱེད་པའི་རྒྱུར་སྐྱེ་བ་རྗེས་ལས་འབྱུང་
བ་གསུངས་སོ། །དེ་ནི་རགས་པ་བརྡ་ལས་བྱུང་བའི་ཀུན་རྫོབ་སེམས་བསྐྱེད་དོ། །གཉིས་པ་ནི། རྒྱན་ལས། རྫོགས་པའི་སངས་རྒྱས་རབ་མཉེས་བྱས། །བསོད་ནམས་ཡེ་ཤེས་ཚོགས་
རབ་བསགས། །ཆོས་ལ་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པ་འདོད། །ཆོས་དང་སེམས་ཅན་རྣམས་དང་ནི། །དེའི་བྱ་བས་སངས་རྒྱས་ཉིད། །མཆོག་ལ་སེམས་མཉམ་རྙེད་
བའི་ཕྱིར། །དེ་ཡི་རབ་དགའ་ཁྱད་པར་འཕགས། །ཞེས་སོ། །དེ་ལ་ཚིགས་བཅད་དང་པོས་ལུང་དམ་པ་མནོས་པ་དང་། གཉེས་པས་རྒྱུ་དམ་པ་བསྒྲུབ་པ་དང་། གསུམ་པས་ཁོང་དུ་
ཆུད་པ་དམ་པ་རྟོགས་པའི་ཁྱད་པར་བསྟན་ཏེ། ཁྱད་པར་དེ་གསུམ་གྱིས་སེམས་བསྐྱེད་པ་དོན་དམ་པ་ཉིད་དུ་སྟོན་ནོ། །དེ་ཡངས་རབ་ཏུ་དགའ་བ་ཐོབ་པས་དེའི་རབ་དགའ་ཁྱད་པར་

༄༅། །དུ་འཕགས་པའི་རྒྱུ་སྟོན་ཏེ། དེ་ཡང་ཆོས་དང་སེམས་ཅན་དང་། སངས་རྒྱས་དང་སེམས་ཅན་གྱི་བྱ་བ་ལ་སེམས་མཉམ་པ་རྣམས་ནི་རིམ་པ་ལྟར་ཆོས་བདག་མེད་པ་དང་། བདག་།
གཞན་མཉམ་པ་ཉིད་དང་། སངས་རྒྱས་དང་རང་གིས་ཆོས་དབྱིངས་དབྱེར་མེད་པར་རྟོགས་པ་དང་། བདག་གི་སྡུག་བསྔལ་དང་འདྲ་བར་གཞན་གྱི་སྡུག་བསྔལ་ཟད་པར་འདོད་པའི་ཕྱིར་རོ། །དོན་
དམ་སེམས་བསྐྱེད་ནི་ཕྲ་བ་ཆོས་ཉིད་ཀྱིས་ཐོབ་སྟེ། རབ་དབྱེ་ལས། དོན་དམ་སེམས་བསྐྱེད་ཅེས་བྱ་བ། །བསྒོམ་པའི་སྟོབས་ཀྱིས་སྐྱེ་མོད་ཀྱི། །ཆོ་གའི་སྒོ་ནས་འདི་མི་སྐྱེ། །གལ་ཏེ་ཆོ་
གས་སྐྱེ་ན་ནི། །བརྡ་ལས་བྱུང་བའི་སེམས་བསྐྱེད་འགྱུར། །ཞེས་སོ། །གསུམ་པ་ས་མཚམས་ཀྱི་དབྱེ་བ་ནི། ཚོགས་སྦྱོར་ན་མོས་པས་སྤྱོད་པ་དང་། ས་དང་པོ་ནས་བདུན་པའི་པར་ལྷག་
བསམ་དག་པ། དག་པ་གསུམ་ན་རྣམ་པར་སྨིན་པ་དང་། སངས་རྒྱས་ཀྱི་ས་ན་སྒྲིབ་པ་སྤངས་པའི་སེམས་བསྐྱེད་པ་བཞི་པོ་ཡང་། མདོ་རྒྱན་ལས། སེམས་བསྐྱེད་དེ་ནི་ས་རྣམས་ལ། །མོས་

དང་ལྷག་བསམ་དག་པ་དང་། །རྣམ་པར་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་བའོ། །ཞེས་སོ། །ཚོགས་དང་སྦྱོར་བ་དང་། མཐོང་བ་དང་སྒོམ་པ་དང་། 
མི་སློབ་པའི་ལམ་ལྔའི་སེམས་བསྐྱེད་པ་ལྔར་ཡོད་དོ། །ཉི་ཁྲི་ལས། ལས་དང་པོ་པའི་སེམས་བསྐྱེད་པ་དང་། ཡོངས་སུ་སྦྱང་བ་བྱས་པའི་སེམས་བསྐྱེད་པ་དང་ཆོས་མཐོང་བའི་སེམས་བསྐྱེད་པ་དང་། རྣམ་པར་
གྲོལ་བའི་བསྐྱེད་པ་དང། བསམ་གྱིས་མི་ཁྱབ་པའི་སེམས་བསྐྱེད་པ་སྟེ། རབ་འབྱོར་འདི་ལ་ཞུགས་པར་བྱའོ། །ཞུགས་པ་ཡོངས་སུ་སྦྱང་བར་བྱའོ། །ལྷའི་མིག་བསྐྱེད་པར་བྱའོ། །
འཕགས་པའི་ལམ་བདེན་བསྒོམས་པར་བྱའོ། །སངས་རྒྱས་ཀྱི་སྤྱན་སྒྲིབ་པ་མེད་པ་ཐོབ་པར་བྱའོ། །ཞེས་སོ། །དབྱེ་བ་ཉེར་གཉིས་ནི། མངོན་རྟོགས་རྒྱན་ལས། དེ་ཡང་ས་གསེར་
ཟླ་བ་མེ། །གཏེར་དང་རིན་ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང་། །ཡིད་བཞིན་ནོར་བུ་ཉི་མ་གླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་བཀོད་མའི་ཆུ་དང་ནི། ། 

༄༅། །སྒྲ་བསྙན་ཆུ་བོ་སྤྲིན་རྣམས་ཀྱི། །རྣམ་པ་ཉི་ཤུ་རྩ་གཉིས་སོ། །ཞེས་གསུངས་པ་ལྟར་དཔེ་གྲོགས་ཆོས་མཚུངས་སྦྱར་ཏེ། ལམ་ལྔ་ས་བཅུ་དང་སྦྱར་བར་བྱ་སྟེ། དེ་ཡང་གྲོགས་
འདུན་པ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་ས་ལྟ་བུ་ཡིན་པར་ཐལ། ཆོས་དཀར་པོ་ཐམས་ཅད་ཀྱི་གཞིའི་དངོས་པོ་བྱེད་པའི་ཕྱིར། གྲོགས་བསམ་པ་དང་མཚུངས་
ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་གསེར་དང་འདྲ་བར་ཐལ། བྱང་ཆུབ་ཀྱི་བར་དུ་མི་འགྱུར་བའི་ཕྱིར། གྲོགས་ལྷག་པའི་བསམ་པ་དང་མཚུངས་ལྡན་དུ་ཡོད་པའི་སེམས་བསྐྱེད་
ཆོས་ཅན། དཔེ་ཟླ་བ་ཚེས་པ་དང་འདྲ་བ་ཐལ། རིམ་གྱིས་དགེ་བའི་ཆོས་ཐམས་ཅད་རྣམ་པར་འཕེལ་བའི་ཕྱིར། དེ་གསུམ་ནི་ཚོགས་ལམ་ཆུང་དུ་དང་འབྲིང་དང་ཆེན་པོ་ཉིད་ཀྱི་ལས་དང་
པོ་པའི་སས་བསྡུས་པའོ། །གྲོགས་སྦྱོར་བ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་མེ་འབར་བ་ལྟ་བུ་ཡིན་པར་ཐལ། ཐམས་ཅད་མཁྱེན་པ་ཉིད་ལ་སྒྲིབ་པའི་བུད་ཤིང་བསྲེག་

པ་དང་ཆོས་མཚུངས་པའི་ཕྱིར། དེ་ནི་སྦྱོར་བའི་ལམ་གྱིས་བསྡུས་སོ། །གྲོགས་སྦྱིན་པ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་མི་ཟད་པའི་གཏེར་ཆེན་པོ་དང་འདྲ་།
བར་ཐལ། དབུལ་བའི་སེམས་ཅན་ཐམས་ཅད་ཚིམ་པར་བྱེད་པའི་ཕྱིར། གྲོགས་ཚུལ་ཁྲིམས་དང་མཚུངས་ལྡན་ཡོད་པའི་སེམས་བསྐྱེད་ཆོས་ཅན། དཔེ་རིན་པོ་ཆེའི་འབྱུང་གནས་དང་འདྲ་།
བར་ཐལ། ཡོན་ཏན་རིན་པོ་ཆེའི་རྟེན་གྱི་ངོ་བོ་བྱེད་པའི་ཕྱིར། གྲོགས་བཟོད་པ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་རྒྱ་མཚོ་ཆེན་པོ་དང་འདྲ་བར་ཐལ། མི་འདོད་
པའི་རླུང་སིལ་བུས་གཏིང་མི་འཁྲུགས་པ་དང་ཆོས་མཚུངས་པའི་ཕྱིར། གྲོགས་བརྩོནའགྲུས་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་རྡོ་རྗེ་དང་འདྲ་བར་ཐལ། ལེ་ལོ་
སོགས་མཚན་མའི་དངོས་པོ་གཞོམ་ཞིང་མི་ཤིགས་པ་བརྟན་པ་དང་ཆོས་མཚུངས་པའི་ཕྱིར། གྲོགས་བསམ་གཏན་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་རིའི་རྒྱལ་བོ་དང་

༄༅། །འདྲ་བར་ཐལ། དམིགས་པ་རྣམ་པར་གཡེང་བའི་འཐོར་རླུང་གིས་མི་བསྐྱོད་པ་དང་ཆོས་མཚུངས་པའི་ཕྱིར། གྲོགས་ཤེས་རབ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། །
དཔེ་སྨན་བཟང་པོ་བདུད་རྩི་འཆི་གསོས་དང་འདྲ་བར་ཐལ། ཉོན་མོངས་པ་དང་ཤེས་བྱའི་སྒྲིབ་པའི་ནད་ཞི་བར་བྱེད་པ་དང་ཆོས་མཚུངས་པའི་ཕྱིར། གྲོགས་ཐབས་ལ་མཁས་པ་དང་མཚུངས་ལྡན་
དུ་ཡོད་པའི་སེམས་བསྐྱེད་ཆོས་ཅན། དཔེ་བཤེས་གཉེན་བཟང་པོ་དང་འདྲ་བར་ཐལ། གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བའི་ཕྱིར། གྲོགས་སྨོན་ལམ་དང་
མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་ཡིད་བཞིན་གྱི་ནོར་བུ་ལྟ་བུ་ཡིན་པར་ཐལ། ཇི་ལྟར་སྨོན་པའི་འབྲས་བུ་འགྲུབ་པར་བྱེད་པའི་ཕྱིར། གྲོགས་སྟོབས་དང་མཚུངས་ལྡན་
ཡོད་པའི་སེམས་བསྐྱེད་ཆོས་ཅན། དཔེ་ཉི་མ་ལྟ་བུ་ཡིན་པ་ཐལ། གདུལ་བྱའི་རྒྱུད་ཀྱི་ཡོན་ཏན་གྱི་ལོ་ཏོག་རབ་ཏུ་སྨིན་པར་བྱེད་པ་དང་ཆོས་མཚུངས་པའི་ཕྱིར། གྲོགས་ཡེ་ཤེས་ཀྱི་ཕ་རོལ་

ཕྱིན་པ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་གླུ་དབྱངས་ལྟ་བུ་ཡིན་པར་ཐལ། གདུལ་བྱའི་རྣ་བར་སྙན་ལ་འདུན་པར་བྱེད་པའི་ཆོས་སྟོན་པའི་ཕྱིར། དེ་ལྟར་བཅུ་ནི་རིམ་
པ་ལྟར་ས་དང་པོ་རབ་ཏུ་དགའ་བ་ལ་སོགས་པ་བཅུས་བསྡུས་ཏེ། མཐོང་ལམ་དང་སྒོམ་ལམ་གྱི་སྤྱོད་ཡུལ་ཅན་ཡིན་ནོ། །གྲོགས་མངོན་ཤེས་ལྔ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན།།
དཔེ་རྒྱལ་པོ་ཆེན་པོ་དང་འདྲ་བར་ཐལ། ནུས་མཐུ་ཐོགས་པ་མེད་པས་གཞན་གྱི་དོན་བསྒྲུབ་པའི་ཕྱིར། གྲོགས་ཚོགས་གཉིས་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་རྒྱལ་
པོའི་བང་མཛོད་དང་འདྲ་བར་ཐལ། ཚོགས་མང་པོའི་མཛོད་དུ་གྱུར་པའི་ཕྱིར། གྲོགས་བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་
ཐམས་ཅད་འགྲོ་བའི་ལམ་པོ་ཆེ་དང་འདྲ་བར་ཐལ། འཕགས་པ་ཐམས་ཅད་གཤེགས་ཤིང་རྗེས་སུ་གཤེགས་པའི་ཕྱིར། གྲོགས་སྙིང་རྗེ་དང་ལྷག་མཐོང་དང་མཚུངས་ལྡན་དུ་ཡོད་པའི་སེམས་བསྐྱེད་

༄༅། །ཆོས་ཅན། དཔེ་བཞོན་པ་བཟང་པོ་ལྟ་བུ་ཡིན་པར་ཐལ། འཁོར་འདས་གང་དུ་མི་ལྟུང་བར་བདེ་བླག་ཏུ་འགྲོ་བའི་ཕྱིར། གྲོགས་གཟུངས་དང་སྤོབས་པ་ལྡན་པའི་སེམས་བསྐྱེད་ཆོས་ཅན།
དཔེ་བཀོད་མའི་ཆུ་དང་འདྲ་བར་ཐལ། ཐོས་པ་དང་མ་ཐོས་པའི་ཆོས་འཛིན་པས་མི་ཟད་པ་དང་ཆོས་མཚུངས་པའི་ཕྱིར། དེ་ལྟར་ལྔ་ནི་བྱང་ཆུབ་སེམས་དཔའི་ཁྱད་པར་གྱི་ལམ་གྱིས་བསྡུས་སོ། ། 
གྲོགས་ཆོས་ཀྱི་དགའ་སྟོན་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་སྒྲ་བསྙན་ལྟ་བུ་ཡིན་པར་ཐལ། ཐར་པར་འདོད་པའི་གདུལ་བྱ་ལ་ཆོས་སྒྲ་སྒྲོགས་པའི་ཕྱིར། གྲོགས་
བགྲོད་པ་གཅིག་པའི་ལམ་དང་མཚུངས་ལྡན་དུ་ཡོད་པའི་སེམས་བསྐྱེད་ཆོས་ཅན། དཔེ་ཆུ་བོའི་རྒྱུན་དང་འདྲ་བར་ཐལ། ཆུ་བོ་གཞན་དོན་གྱི་བྱ་བ་ཐ་མི་དད་པ་ལྟར་གཞན་དོན་གྱི་བྱ་བ་མི་
ཝ ཉམས་པའི་ཕྱིར། གྲོགས་ཆོས་ཀྱི་སྐུ་དང་མཚུངས་པར་ལྡན་པའི་སེམས་བསྐྱེད་ཆོས་ཅན། དཔེ་སྤྲིན་ལྟ་བུ་ཡིན་པར་ཐལ། སྤྲིན་མ་གཡོས་བཞིན་དུ་ཆར་འབེབས་པ་དང་ཆོས་མཚུངས་པ། 

ཐུགས་མ་གཡོས་བཞིན་དུ་དགའ་ལྡན་གྱི་གནས་ན་བཞུགས་པ་ལ་སོགས་པའི་མཛད་པ་བཅུ་གཉིས་ཀྱི་འགྲོ་བའི་དོན་མཛད་པའི་ཕྱིར། དེ་ལྟར་གསུམ་སངས་རྒྱས་ཀྱི་ས་བར་བསྡུས་སོ། །
དེ་ནི། འགྲེལ་པ་དོན་གསལ་ལས། དེ་ལ་དང་བོ་གསུམ་ནི་ཆུང་ངུ་དང་འབྲིང་དང་ཆེན་པོ་ཉིད་ཀྱིས་ལས་དང་པོ་བའི་སས་བསྡུས་སོ། །དེའི་འོག་ཏུ་གཅིག་ནི་ས་དང་པོ་ལ་འཇུག་པའི་ལམ་།
གྱིས་བསྡུས་སོ། །དེའི་འོག་ཏུ་བཅུ་ནི་རབ་ཏུ་དགའ་བ་ལ་སོགས་ས་བཅུས་བསྡུས་ཏེ། མཐོང་བ་དང་སྒོམ་པའི་ལམ་གྱི་སྤྱོད་ཡུལ་ཅན་ཡིན་ནོ། །དེའི་འོག་ཏུ་ལྔ་ནི་ཁྱད་པར་གྱི་ལམ་གྱིས་
བསྡུས་སོ། །དེའི་འོག་ཏུ་སེམས་བསྐྱེད་པ་གསུམ་པ་ནི། སྦྱོར་བ་དང་དངོས་དང་མཇུག་གི་སྒོ་ནས་སངས་རྒྱས་ཀྱི་སས་བསྡུས་ཏེ། དེ་ལྟར་ན་སེམས་བསྐྱེད་པའི་རབ་ཏུ་དབྱེ་བ་ནི་ལས་དང་པོ་
བའི་ས་ནས། སངས་རྒྱས་ཀྱི་སའི་བར་གྱིས་བསྡུས་པ་ཡིན་ནོ། །ཞེས་སོ། །ཁ་ཅིག་སངས་རྒྱས་ཀྱི་ས་ལ་སེམས་བསྐྱེད་མེད་དེ། ཡོད་ན་སྤྲིན་ལྟ་བུ་ཡོད་དགོས་པ་ལ་དེ་མེད་དེ། རྒྱན་ལས།

༄༅། །རྒྱལ་སྲས་རྣམས་ཀྱི་སེམས་བསྐྱེད་པ། །སྤྲིན་དང་འདྲ་བར་བསྟན་པ་ཡིན། །ཞེས་པས་ཞེ་ན་ཉེས་པ་མེད་དེ། རྒྱལ་སྲས་ཡོད་པས། སངས་རྒྱས་ལ་ཡོངས་མི་ཁེགས་ལ།།
རྒྱལ་སྲས་རྣམས་ཀྱིས་ཐོབ་པར་བྱ་བའི་སེམས་བསྐྱེད། །ཅེས་གསུངས་པས་ཀྱང་དགོངས་པ་བརྟགས་ནུས་ཏེ་དེ་ལྟར་མིན་ན། སྔར་གྱི་ས་མཚམས་དང་འགལ་ཞིང་། དོན་དམ་སེམས་བསྐྱེད་།
ཀྱང་མེད་པར་ཧ་ཅང་ཐལ་ལོ། །འོ་ན་སངས་རྒྱས་ལ་ཀུན་རྫོབ་སེམས་བསྐྱེད་ཡོད་ན་འདུན་པར་ཡོད་པར་འགྱུར་ལ། དེ་ལྟར་ན་དེ་རྣམ་རྟོག་ཡིན་པས་མི་རིགས་ཞེ་ན། དེ་ལ་ཡང་ཉེས་པ་
མེད་དེ། སངས་རྒྱས་ལ་དོན་དུ་གཉེར་བྱེད་ཀྱི་སེམས་རྟོག་བཅས་མེད་ཀྱང། དོན་དུ་གཉེར་བྱའི་སེམས་རྟོག་མེད་རྣམ་པ་ཐམས་ཅད་མཁྱེན་པའི་ཡེ་ཤེས་ཡོད་པ་དང་། ཡང་ན་འདུན་པ་དེ་
བལ སློབ་ལམ་དུ་རྟོག་པ་ཡིན་ཀྱང་སངས་རྒྱས་ཀྱི་སར་རྟོག་མེད་ཡིན་ནོ། །ཞེས་པ་བཞིན་ནོ། །སངས་རྒྱས་ཀྱི་ས་ན་སློབ་ལམ་པའི་སེམས་བསྐྱེད་ལྟར་ད་གཟོད་ཐོབ་པར་འདོད་པ་མེད་པར་ཐལ།

ཐོབ་ཟིན་པའི་ཕྱིར། དེ་ཡིན་པར་ཐལ། ཁས་བླངས་པའི་དུས་ལས་འདས་པའི་ཕྱིར། ཆོ་གས་བླངས་པའི་སེམས་བསྐྱེད་མེད་པ་ཡིན་ནོ། །དོན་དམ་སེམས་བསྐྱེད་ཡོད་པར་ཐལ། ཆོས་
ཉིད་ཀྱིས་ཐོབ་པའི་སེམས་བསྐྱེད་ཐོབ་ལ་མ་ཉམས་པ་གོང་ནས་གོང་དུ་ཡོད་པའི་ཕྱིར། དེ་ཡོད་པར་ཐལ། དོར་བ་མེད་པའི་སྟོང་པ་ཉིད་ཡོད་པ་གང་ཞིག་དམིགས་པ་མེད་པའི་ཐུགས་རྗེ་ཆེན་པོས་།
དོན་མཛད་པ་ཡོད་པའི་ཕྱིར། དེ་ཡིན་པར་ཐལ། ཡུམ་བར་མ་ལས། ངས་སངས་རྒྱས་ཀྱི་སྤྱན་གྱིས་གཟིགས་ཤིང། སེམས་བསྐྱེད་པ་གང་དང་ལྡན་པར་ཤར་ཕྱོགས་འཇིག་རྟེན་གྱི་ཁམས་གངྒཱའི་
ཀླང་གི་བྱེ་མ་སྙེད་འདས་པ་ན། སེམས་ཅན་གང་དག་དམྱལ་བ་དང་ཡི་དྭགས་དང་དུད་འགྲོའི་སྐྱེ་གནས་སུ་སོང་བ་དག་ལ་ཕན་པ་དང། བདེ་བའི་ཕྱིར་ཆོས་བསྟན་ཏེ། ཞེས་པའི་ཕྱིར། དེ་ལྟར་
ཉི་ཤུ་རྩ་གཉིས་ལས། སློབ་དཔོན་དཔལ་ཡེ་ཤེས་གྲགས་པས། འདུན་སོགས་གསུམ་གྱི་དབྱེ་བ་ཡིས། །སྨོན་པའི་སེམས་ནི་རྣམ་པ་གསུམ། །འཇུག་པའི་སེམས་ཞེས་བྱ་བ་ནི། །རྣམ་པ་བཅུ་

༄༅། །དགུ་དག་ཏུ་བཞེད། །ཅེས་གསུངས་ཀྱང་། དེ་རེ་རེའི་སྐབས་སུ་སྨོན་འཇུག་གཉིས་ཡོད་པར་འདོད་དགོས་པར་ཐལ། སྨོན་པ་ནི་བྱང་ཆུབ་དོན་དུ་གཉེར་བའི་ཆ་ཡིན་པ་གང་ཞིག །
འཇུག་པ་སྦྱོར་བའི་ལག་ལེན་ལ་ཁྱབ་པར་བྱེད་པའི་ཆ་གཉིས་པོ་ཚང་དགོས་པའི་ཕྱིར་རོ། །བཞི་པ་བློ་སྟོབས་ཀྱི་བཞེད་ཚུལ་ནི། སེམས་ཅན་ཐམས་ཅད་སངས་རྒྱས་ཀྱི་ས་ལ་ད་གཟོད་འགོད་།
པར་བྱའོ་སྙམ་པ་འདོད་ཆེན་རྒྱལ་པོ་ལྟ་བུའམ། དད་དཔོན་ལྟ་བུའི་སེམས་བསྐྱེད་ཅིང་རང་ཉིད་སངས་རྒྱས་ནས་གཞན་གྲོལ་བར་འདོད་པའོ། །ཡེ་ཤེས་དམ་པའམ་མཉན་པ་ལྟ་བུའི་སེམས་
བསྐྱེད་ནི། བདག་གཞན་དུས་མཉམ་དུ་སངས་རྒྱས་པར་འདོད་པའོ། །དཔེ་མེད་པའམ་རྫི་བོ་ལྟ་བུའི་སེམས་བསྐྱེད་ནི། སེམས་ཅན་ཐམས་ཅད་སངས་རྒྱས་ལ་བཀོད་པའི་རྗེས་སུ་རང་ཉིད་
སངས་རྒྱས་པར་འདོད་པའོ། །རྩ་བའི་ས་བཅད་གསུམ་པ་རང་བཞིན་དེས་བསྐྱེད་ཀྱིས་ཕན་ཡོན་ནི། དེ་ལ་སྨོན་པའི་ཕན་ཡོན་ནི། མདོ་མྱང་འདས་ལས། གང་གིས་སངས་རྒྱས་ཐམས་ཅད་ལ། །

རིན་ཆེན་བདུན་དང་གཟིམ་ཆ་དང་། །ཞལ་ཟས་ལྷ་རྫས་དཔག་མེད་ཀྱིས། །ནམ་འཚོའི་བར་དུ་མཆོད་པ་བས། །སྐད་ཅིག་ཙམ་ཞིག་སེམས་ཅན་གྱི། །དོན་དུ་བྱང་ཆུབ་སྨོན་པ་མཆོག །དེ་ལ་
ཚད་ནི་མ་མཆིས་སོ། །ཞེས་དང་། གཞན་ཡང་། སྐྱེས་བུ་གང་ཞིག་བྱང་ཆུབ་སེམས། །སྐད་ཅིག་ཙམ་ན་སྒོམ་བྱེད་ན། །དེ་ཡི་བསོད་ནམས་ཕུང་པོ་ནི། །རྒྱལ་བ་ཡིས་ཀྱང་བགྲང་།
མི་སྤྱོད། །ཅེས་སོ། །དེའི་འཐད་པའི་དཔེ་འཛའ་བའི་བུ་མོ་དང་། གྱད་པ་ག་ཤི་ཏའི་གཏམ་རྒྱུད་སྦྱར། འཇུག་པའི་ཕན་ཡོན་ནི། བུ་མོ་ཟླ་མཆོག་གི་མདོ་ལས། གཞན་ལ་ཕན་པའི་སེམས་
ཙམ་ལའང་། །ཕན་ཡོན་ཤིན་ཏུ་ཚད་མེད་ན། །ཕན་པར་མཛད་རྣམས་སྨོས་ཅི་དགོས། །ཞེས་དང་། སྤྱོད་འཇུག་ལས། ཕན་པར་བསམ་པ་ཙམ་གྱིས་ཀྱང་། །སངས་རྒྱས་མཆོད་ལས་ཁྱད་
འཕགས་ན། །སེམས་ཅན་མ་ལུས་ཐམས་ཅད་ཀྱི། །བདེ་དོན་བརྩོན་པ་སྨོས་ཅི་དགོས། །ཞེས་སོ། །དེའི་འཐད་པ་ཡང་། དད་དཔོན་སྙིང་རྗེ་ཆེན་པོས་མི་ནག་མདུང་ཐུང་ཅན་བསོད་པས་ཚོགས་

༄༅། །བསྐལ་པ་བཞི་ཁྲི་བཟླུམས་པ་དང་། བྲམ་ཟེའི་ཁྱེའུ་སྐར་མ་མཚོང་དཔོན་གྱི་བུ་མོའི་སྲོག་བསྐྱོབ་ཕྱིར་ཚངས་སྤྱོད་བཏང་བས་ཚོགས་བསྐལ་པ་ཉི་ཁྲི་བཟླུམ་པ་ལ་སོགས་པ་གསང་ཆེན་
ཐབས་ལ་མཁས་པའི་མདོ་ལས་གསུངས་པ་བཞིན་ནོ། །སྨོན་པ་ལས་འཇུག་པ་ལ་བསོད་ནམས་རྒྱུན་ཆགས་སུ་འབྱུང་བའི་ཁྱད་ནི། སྤྱོད་འཇུག་ལས། བྱང་ཆུབ་སྨོན་པའི་སེམས་
ལས་ནི། །འཁོར་ཚེ་འབྲས་བུ་ཆེ་འབྱུང་ཡང་། །ཇི་ལྟར་འཇུག་པའི་སེམས་བཞིན་དུ། །བསོད་ནམས་རྒྱུན་ཆགས་འབྱུང་བ་མིན། །ཞེས་སོ། །བཞི་པ་གཞུང་གི་ཚིག་དོན་ནི། དེ་ལ་འཁོར་
བ་ལ་ཐོག་མ་མེད་པའི་དུས་དེ་སྲིད་ནས་སེམས་ཅན་ཐམས་ཅད་རང་གི་ཕ་མར་མ་གྱུར་པ་གཅིག་ཀྱང་མེད། དེ་ལྟར་གྱུར་དུས་རང་ལ་དྲིན་ཆེན་པོས་བརྩེ་བར་སྐྱོང་བའི་དྲིན་ཅན་ཕ་མའི་ཚོགས་རྣམས་
ལ་རྒྱུ་འབྲས་མན་ངག་བདུན་གྱིས་མར་ཤེས་དྲིན་དྲན། དྲིན་གཟོ། སེམས་ཅན་ལ་ཡིད་དུ་འོང་བའི་བྱམས་པ། བརྩེ་བའི་སྙིང་རྗེ། ལྷག་བསམ་རྣམ་དག་རང་འབྲས་བླ་ན་མེད་པ་དང་བདུན་གྱིས་ཕ་

མར་གྱུར་པའི་ངེས་ཤེས་བསྐྱེད་དགོས། ངེས་ཤེས་མ་སྐྱེས་ཚེ་སེམས་བསྐྱེད་ཚད་ལྡན་ཡང་མི་ཤེས། དེ་ལྟར་ངེས་ཤེས་སྐྱེ་བའི་ཐབས་ནི། ད་ལྟར་གྱི་ཕ་མའམ་ཡིད་གཅུགས་པ་ཞིག་དམིགས་
ཡུལ་དུ་བསམ་ལ། དེ་ཉིད་ཉེས་པ་ཅི་ཡང་མེད་པ་རྒྱལ་པོ་ངན་པའི་བཙོན་དོང་དུ་ཆུད་ནས་སྡུག་བསྔལ་དོས་དྲགས་པ་མང་པོ་གཅད་པར་འགྱུར་པ་ལ། དེ་ལ་ཤ་ཚ་བའི་སྙིང་རྗེ་སྐྱེ་ནས་དེ་ཉིད་བཙོན་
ནས་འདོན་པའི་ཐབས་ཅི་དྲག་ལ་བརྩོན་པ་ལྟར། ཚེ་རབས་སྔ་མའམ་ད་ལྟར་གྱི་ཕ་མ་ཡང་རུང་སྟེ། དེ་དག་འགྲོ་བ་རིགས་དྲུག་གི་གནས་སུ་བཙོན་པ་ཁྲི་མུན་དུ་བཅུག་པ་ལྟ་བུའི་སྡུག་བསྔལ་གྱི་
རྣམ་གྲངས་དཔག་ཏུ་མེད་པ་མྱོང་བ་རྣམས་ལ། སྙིང་ཁུང་མཆི་མ་འཁྲུགས་ཤིང་བཟོད་བླག་མེད་པའི་སྡུག་བསྔལ་དང་བྲལ་འདོད་ཀྱི་སྙིང་རྗེ་ཆེན་པོ་དང་བཅས་པའི་བསམ་པ་རླབས་ཆེན་པོ་
ནམ་དུ་ཡང་མི་འཇིགས་པའི་དམ་བཅའ་དང་ལྡན་པས། སྡུག་བསྔལ་བའི་སེམས་ཅན་རྣམས་སྡུག་བསྔལ་དེ་ལས་ད་ལྟ་ཉིད་དུ་མྱུར་བ་ཉིད་དུ་ཐར་བར་ཤོག་ཅིག་བསམ་པའི་བསམ་པ་དུང་དུང་དང་།

༄༅། །བདག་གི་སྒོ་གསུམ་གྱིས་འབད་པ་ཐམས་ཅད་ཀྱང་། སྡུག་བསྔལ་ཅན་གྱི་འགྲོ་བ་དེ་དག་ཐར་བའི་ཐབས་སྤྱོད་པ་རླབས་ཆེན་པོར་འགྱུར་བར་ཤོག་ཅིག་རྒྱུན་ཆགས་སུ་བསམ། ཆོས་
ཐམས་ཅད་དང་སེམས་ཉིད་ནམ་མཁའ་ལྟ་བུ་སྤྲོས་མཚན་བྲལ་བ་ཡེ་ནས་རྣམ་པར་དག་པ་འོད་གསལ་བ་ནི་བྱང་ཆུབ་ཡིན་ལ། དེ་དང་མཐུན་པའི་སེམས་བསྐྱེད་པ་ནི་སེམས་བསྐྱེད་པ་སྟེ། བྱང་
ཆུབ་ཀྱི་སེམས་རིན་པོ་ཆེ་མཆོག་གམ། དེའི་གོང་ན་མེད་པ་བསྐྱེད་པར་ཤོག་ཅེས་བྱང་ཆུབ་ཀྱི་སེམས་དམ་པའི་ངོ་བོ་ཉིད་ཡིན་པས་དེར་སྨོན་པ་སྟེ། བྱང་ཆུབ་ཏུ་སེམས་བསྐྱེད་པ་ཆེན་པོའི་མདོ་ལས། 
བྱང་ཆུབ་སེམས་དཔའ་འོད་སྲུང་གྱིས་གསོལ་པ། བཅོམ་ལྡན་འདས་སེམས་ཇི་ལྟར་བསྐྱེད་པར་བགྱི། བཀའ་སྩལ་པ། ཆོས་ཐམས་ཅད་ནམ་མཁའ་ལྟར་མཚན་ཉིད་མེད་ཅིང་ཡེ་ནས་འོད་གསལ་
རྣམ་པར་དག་པ་དེ་ལ་ནི་བྱང་ཆུབ་ཅེས་བྱའོ། །དེ་དང་མཐུན་པའི་སེམས་སྔོན་མ་སྐྱེས་པའི་སེམས་རིན་པོ་ཆེ་སྐྱེས་པ་ལ་ནི་བྱང་ཆུབ་ཏུ་སེམས་བསྐྱེད་པ་ཞེས་བྱའོ། །ཞེས་པས་བསྟན་ཏོ། །

གཉིས་པ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ལ་སྨོན་པ་ནི། གཞན་གྱི་དོན་དུ་སངས་རྒྱས་བསྒྲུབ་པ་སོགས། སྤྱོད་ལ་འཇུག་པར་ཤོག །འདི་ལྟར་ཐེག་པ་དམན་པ་ཉན་རང་ལྟར་།
རང་དོན་ཞི་བདེ་ལ་དམིགས་པའི་བསམ་པ་ཅན་མ་ཡིན་པར། ཐར་པའི་ལམ་ལ་བཞུགས་པའི་བྱང་སེམས། ལམ་བདེན་གྱིས་སྨོན་པ་ཐམས་ཅད་དང་གང་བགྱིས་པ་ཀུན་གཞན་གྱི་དོན་ཁོ་
ན་ཉིད་དུ་གྱུར་པའི་རྫོགས་པའི་སངས་རྒྱས་ཀྱི་གོ་འཕང་དེ་ཐོབ་པར་བྱ་སྙམ་པ་ཡང། གཞན་དོན་དུ་སྒྲུབ་པའི་བློས་ཀུན་ནས་བསླངས་ཏེ། འགྲོ་བ་ཡོད་དོ་ཅོག་ཀུན་ལ་ཕན་པ་དང་བདེ་བ་བླ་ན་མེད་
པ་འབྱུང་བའི་ཕྱིར་ལས། བཟང་བརྫུའི་གཡོ་དང་གྲགས་འདོད་ཙམ་གྱི་སྒྲ་མ་ཡིན་པར་ལྷག་བསམ་དྲི་མ་མེད་པས་འགྲོ་བ་གཅིག་ཀྱང་མ་ལུས་པ་འཁོར་བ་ལས་སྒྲོལ་པའི་སྙིང་སྟོབས་ཀྱི་གོ་ཆ་
སུས་ཀྱང་གཞོམ་མི་ནུས་པ་གྱོན་ཏེ། སྦྱིན་པ་ལ་སོགས་ཕར་ཕྱིན་དྲུག་པོ་ལ་ཚུལ་མིན་ཡིད་བྱེད་དང་བྲལ་བ་རྣམ་པར་དག་པས་ཚུལ་བཞིན་དུ་ལེགས་པར་བསླབ་པ་ཡིས། ཉོན་མོངས་པའི་དགྲ་

༄༅། །ལས་རྒྱལ་བའི་རྒྱལ་བ་རྣམས་ཀྱི་སྲས་ཀྱི་ཐུ་བོ་མཆོག་ཏུ་གྱུར་པ་བྱང་ཆུབ་སེམས་དཔའ་རྣམས་ཀྱི་བྱ་དཀའ་བའི་སྤྱོད་པ་རྒྱ་མཚོ་ལ་འཇུག་པ་ཡིན་པས་དེ་ལྟར་ཐོབ་པར་ཤོག་ཅིག་།
ཅེས་སྨོན་པའོ། །གསུམ་པ་བསླབ་བྱ་ལ་བསླབ་པར་སྨོན་པ་ལ། སྨོན་འཇུག་ཐུན་མོང་གིས་བསླབ་བྱ་ལ་སྨོན་པ་དང་། འཇུག་པ་དངོས་ཀྱི་བསླབ་བྱ་ལ་སྨོན་པ་གཉིས། དང་པོ་ནི། བྱམས་དང་།
སྙིང་རྗེ་དགའ་དང་སོགས། བཞི་ལ་བརྩོན་པར་ཤོག དེ་ལ་སྨོན་པ་འགྲུབ་པའི་རྒྱུ་ཚད་མེད་བཞི་ཡིན་ཏེ། དེ་ཡང་བདག་མེད་རྟོགས་པའི་ཤེས་རབ་ཀྱིས་མ་ཟིན་ན་ཚངས་གནས་དང་། ཤེས་རབ་
ཀྱིས་ཟིན་ན་ཚད་མེད་བཞི། དེ་དག་གི་ཁྱད་ཆོས་བཞི་ནི། མདོ་རྒྱན་ལས། བསྟན་པའི་ཚངས་པ་མི་མཐུན་སྤངས། །རྣམ་པར་མི་རྟོག་ཡེ་ཤེས་ལྡན། །དམིགས་པ་རྣམ་པ་གསུམ་ལ་འཇུག །
བྷཱཝ སེམས་ཅན་རྣམས་ནི་ཡོངས་སྨིན་བྱེད། །ཅེས་ཁྱད་པར་བཞི་དང་ལྡན་པ་བསྟན་ཏེ། མི་མཐུན་ཕྱོགས་སྤངས་པའི་ཁྱད་པར་ནི་རིམ་པ་ལྟར། གནོད་སེམས་དང་། རྣམ་འཚེ་དང་། མི་དགའ་

བ་དང་། ཆགས་སྡང་རྣམས་སྤངས་པའོ། །གཉེན་པོའི་ཁྱད་པར་འཁོར་གསུམ་རྣམ་པར་མི་རྟོག་པར་རང་བཞིན་མི་དམིགས་པའི་རྩིས་ཟིན་པའོ། །དམིགས་པའི་ཁྱད་པར་ནི་སེམས་ཅན་དང་།
ཆོས་དང་དམིགས་པ་མེད་པ་ལ་དམིགས་པའོ། །བྱེད་ལས་ཀྱི་ཁྱད་པར་ཚད་མེད་བཞི་ལ་བརྟེན་ནས་སེམས་ཅན་རྣམས་ཐེག་གསུམ་གྱི་བྱང་ཆུབ་གསུམ་ལ་བཀོད་པའོ། །དམིགས་རྣམ་ནི། མདོ་
རྒྱན་ལས། བརྟན་པ་རྣམས་ཀྱི་དེ་དག་བདེ་འདོད་དང་། །སྡུག་བསྔལ་གྱིས་ཉམས་ཐག་དང་བདེ་བ་དང་། །ཉོན་མོངས་ཅན་དང་དེ་དག་བསྟན་བཅོས་དང་། །དེ་ཡི་དེ་བཞིན་ཉིད་ལ་རབ་ཏུ་འཇུག །
ཅེས་པས། ཡུལ་བདེ་བ་འདོད་ཀྱང་བདེ་བ་དང་མི་ལྡན་པའི་སེམས་ཅན་ཐམས་ཅད་ལ་ཁོང་ཁྲོ་བ་མེད་པའི་བདེ་བ་དང་ལྡན་འདོད་ཀྱི་བྱམས་པས་ཕན་འདོགས་པའི་ཐབས་ལུས་ངག་ཡིད་ཀྱིས་བྱམས་
པ་ལ་བརྩོན་ནས་ཡིད་ཀྱིས་བསམ་པ་དང་སེམས་ཅན་རྣམས་དང་རང་གིས་སྔར་བསགས་པའི་ལས་ཉོན་གྱི་རྒྱུས། སྡུག་བསྔལ་གྱི་འབྲས་བུ་ལ་སྤྱོད་པའི་ངན་སོང་གསུམ་མམ་བདེ་འགྲོ་ཡིན་ཡང་

༄༅། །ལྟོ་གོས་ཀྱིས་ཉམ་ཐག་པ་དང་། མགོན་སྐྱབས་དང་བྲལ་བ། སྨྱོ་བརྗེད་ལ་སོགས་པའི་གདོན་གྱིས་གཙེས་པ་དང་། མཛེ་དང་ཕོལ་མིག་དང་། འབྲུམ་ནད་ལ་སོགས་པའི་སྡུག་
བསྔལ་བ་དང་། རྒྱལ་པོའི་དཔྱ་ཁྲལ་དང་། ཆད་ལས་ཀྱིས་མནར་བ་སོགས་སྡུག་བསྔལ་ཅན་དེ་དག་སྡུག་བསྔལ་དང་བྲལ་འདོད་ཀྱི་སྙིང་རྗེ་དྲག་པོ་བསྐྱེད་ཅིང་། འདི་ལས་ད་ལྟ་ཉིད་དུ་ཐར་ན་
ཅི་མ་རུང་བསམ་པ་དང་། མཐོ་རིས་ཀྱི་གནས་ན་ཚེ་དཔལ་ལོངས་སྤྱོད་དང་ལྡན་པ་དགེ་བ་ལ་བརྩོན་པ་སོགས་གཞན་གྱི་ཕུན་ཚོགས་ལ་ཕྲག་དོག་མི་བྱེད་པར་འདི་དག་དགའ་བདེ་འདི་དང་མི་
འབྲལ་བར་ཤོག་ཅིག་བསམ་ནས་དགའ་བ་བསྒོམ་ཞིང་། འགྲོ་བ་གཞན་དག་ཀྱང་འདི་ལྟ་བུར་གྱུར་ན་ང་རེ་དགའ་སྙམ་པ་དང་། རང་ཕྱོགས་ལ་ཆགས་པ་གཞན་ཕྱོགས་ལ་སྡང་བའི་སེམས་ཅན་དང་
རང་རྒྱུད་ཀྱི་ཆགས་སྡང་མགོ་སྙོམས་ནས་ཉེ་རིང་མེད་པའི་བཏང་སྙོམས་ལ་གནས་པར་ཤོག་ཅིག་སྙམ་ནས་ཚད་མེད་བཞི་ལ་སློབ་པ་དང་། དེ་ལྟ་བུའི་བསམ་པ་བཟང་པོ་བཞི་དེ་ལ་ཚད་མེད་

བཞི་ཞེས་པའི་སྒྲ་བཤད་ཡོད་པར་ཐལ། ཡུམ་གསུམ་གནོད་འཇོམས་སུ་སེམས་ཚད་མེད་པ་ལ་དམིགས་པ་དང་། ཚོགས་ཚད་མེད་པའི་རྒྱུར་འགྱུར་བ་དང་། ཆོས་ཚད་མེད་པ་ཐོབ་པའི་རྒྱུར་
འགྱུར་པ་དང་། ཡེ་ཤེས་ཚད་མེད་པའི་སྤྱོད་ཡུལ་དུ་གྱུར་པའི་ཕྱིར་ཚད་མེད་པ་ཞེས་བྱའོ། །ཞེས་གསུངས་པའི་ཕྱིར། དེ་ལྟར་ཚད་མེད་པ་བཞི་དང་ལྡན་པ་ནི། སྨོན་སེམས་ཀྱི་སྲོག་ཤིང་ལྟ་།
བུ་ཡིན་ཞིང་། དེ་བཞིན་འཇུག་པ་ལ་བསྡུ་བའི་དངོས་པོ་བཞིས། སེམས་ཅན་བསྡུ་བའི་བརྩོན་འགྲུས་རྒྱུན་མི་འཆད་པར་བྱ་དགོས་ཤིང། མདོ་རྒྱན་ལས། སྦྱིན་མཚུངས་དེ་སྟོན་ལེན་འཇུག་དང་། །
བདག་ཉིད་རྗེས་སུ་འཇུག་རྣམས་ཀྱིས། །སྙན་པར་སྨྲ་དང་དོན་སྤྱོད་དང་། །དོན་མཐུན་ཉིད་དུ་འདོད་པ་ཡིན། །ཞེས་པས། དེ་ལ། སྦྱིན་པ་ནི་སེམས་ཅན་འཁོར་དུ་བསྡུ་བའི་སྒོ་དང་པོ་
ཡིན་ཏེ། སྦྱིན་པ་ལ་མི་དགའ་བ་སུ་ཡང་མེད་པས། ཐོག་མར་ཟང་ཟིང་གི་སྦྱིན་པས་སེམས་ཅན་བསྡུ་བར་བྱ་བ་དང་། དེ་བཞིན་དུ་ཀུན་གྱི་ཡིད་ལ་མི་འཐད་པའི་ཚིག་རྩུབ་མོ་ལ་སུ་ཡང་

༄༅། །མི་དགའ་ན། སྙན་པར་སྨྲ་བས་གཞན་དགའ་བར་བྱ་བ་དང། གཞན་དོན་ལ་སྐྱོ་དུབ་ཀྱི་སེམས་སྤངས་ནས་དེ་དག་གི་དོན་སྒྲུབ་པ་ལ་ལེགས་པར་སྤྱོད་ནས་སློབ་པའི་ལམ་ཡིན་
པ་ལ་འཇུག་པ་དང་དོན་མཐུན་པ་ནི། གཞན་ལ་ཆོས་ཇི་ལྟར་འདོམས་པ་ལྟར་རང་ཡང་ཆོས་དེའི་དོན་དང་མཐུན་པར་བྱ་དགོས་ཏེ། བཅོམ་ལྡན་འདས་ཞི་བ། འཁོར་ཡང་ཞི་བ། བཅོམ་ལྡན་
འདས་དུལ་བ། འཁོར་ཡང་དུལ་ལྟ་བུ་སྟེ། རང་རྒྱུད་མ་རུངས་ཤིང་མ་གྲོལ་བས་སེམས་ཅན་གཞན་ལ་ཕན་པར་དཀའ་བའི་ཕྱིར། ཚད་མེད་བཞི་ནི་བྱང་ཆུབ་ཀྱི་སེམས་འགྲུབ་པའི་བསམ་པ་མ་ནོར་
བ་དང་། གཞན་དོན་ལ་འཇུག་པའི་སྦྱོར་བ་མ་ནོར་བ་བསྡུ་བའི་དངོས་པོ་བཞི་ཡིན་པས། དེ་དག་ལ་ཐེག་པ་ཆེན་པོའི་ལམ་གྱི་སྲོག་ཤིང་དུ་བཟུང་ནས་བརྩོན་པར་ཤོག་ཅིག་ཅེས་སྨོན་པའོ། །གཉིས་
པ་ནི། ཕ་རོལ་ཏུ་ཕྱིན་པ་དྲུག་ལ། སྤྱིར་ཐུན་མོང་གི་རང་བཞིན་དང་། བྱེ་བྲག་སོ་སོར་བཤད་པ་གཉིས་ལས། དང་པོ་ལ། ངོ་བོ་དང་། སྒྲ་དོན་ནམ་ངེས་ཚིག དབྱེ་བ། གྲངས་ངེས།

གོ་རིམ། སྒྲུབ་ཚུལ། ཡོན་ཏན་ནོ། །དང་པོ་ངོ་བོ་ནི། ཁྱད་ཆོས་བཞི་ལྡན་གཏོང་སེམས། སྤངས་སེམས། མི་འཁྲུགས་པའི་སེམས། སྤྲོ་བའི་སེམས། རྩེ་གཅིག་པའི་སེམས། ཆོས་
རབ་རྣམ་འབྱེད། དགེ་བའི་ས་བོན་དང་བཅས་པ་སྟེ། མདོ་རྒྱན་ལས། སྦྱིན་པ་མི་མཐུན་ཕྱོགས་ཉམས་དང་། །རྣམ་པར་མི་རྟོག་ཡེ་ཤེས་ལྡན། །འདོད་པ་ཐམས་ཅད་ཡོངས་
རྫོགས་བྱེད། །སེམས་ཅན་རྣམས་སྨིན་བྱེད་རྣམ་གསུམ། །དེ་བཞིན་ཕར་ཕྱིན་དྲུག་ལ་སྦྱར་ཏེ། རང་རང་གི་མི་མཐུན་ཕྱོགས། སེར་སྣ། ཚུལ་འཆལ། ཁོང་ཁྲོ། ལེ་ལོ། རྣམ་གཡེང་།
ཤེས་འཆལ་དྲུག་དང་བྲལ་བ། གྲོགས་འཁོར་གསུམ་རྣམ་པར་མི་རྟོག་པའི་རྩིས་ཟིན་པ། བྱེད་ལས་ཀྱི་ཁྱད་པར་གཞན་གྱི་འདོད་དོན་རྫོགས་པར་བྱེད་པ་སྟེ། ཟང་ཟིང་སོགས་སྦྱིན་ཡིད་དྭངས་བ། །
གཞན་གནོད་བཟོད་ཅིང་ཕན་གྲོགས་བརྩོན། །རྫུ་འཕྲུལ་བླང་དོར་རྣམ་འབྱེད་པ། །གཞན་གྱི་འདོད་པ་ཡོངས་རྫོགས་བྱེད། །ཅེས་པ་ལྟར་གནས་སྐབས་བདེ་བ་དེ་ལྟར་བསྐྱེད་ལ། སྨིན་པའི་

༄༅། །ཁྱད་པར་མཐར་ཐུག་སེམས་ཅན་རྣམས་རང་རང་གི་རྒྱུད་དང་འཚམས་པར་བྱང་ཆུབ་གསུམ་དུ་ཡོངས་སུ་སྨིན་པར་བྱེད་པའོ། །གཉིས་པ་སྒྲ་དོན་ནམ་ངེས་ཚིག་ནི། དཱན་དང་། །
ཤཱི་ལ། ཀྵནྟི། ནིརྱ། དྷྱན། པྲ་ཛྙཱ་སྟེ། དབུལ་བ་སེལ་བར་བྱེད་པ་དང་། །བསིལ་བ་ཐོབ་དང་ཁྲོ་བཟོད་དང་། །མཆོག་ལ་སྦྱོར་དང་ཡིད་འཛིན་དང་། །དོན་དམ་ཤེས་པའི་ཕྱིར་
བཤད་དོ། །ཞེས་དང་། པར་མ་ཕ་རོལ་དང་། ཨི་ཏ་ཕྱིན་པ་སྟེ། འཇིག་རྟེན་པ་དང་ཉན་རང་གི་དགེ་བ་ཀུན་ལས་ཕུལ་དུ་བྱུང་བའི་ཕ་རོལ་ཏུ་འགྲོ་བས་ན་ཕ་རོལ་ཏུ་ཕྱིན་པའོ། །གསུམ་ཀླུ
པ་དབྱེ་བ་ནི། ཕ་རོལ་ཕྱིན་པ་དྲུག་རེ་རེ་ལ་དྲུག་རེར་དབྱེ་བ་སྟེ། གཞན་ཕ་རོལ་ཏུ་བྱིན་པའི་ལམ་ལ་བཀོད་པ་སོ་སོའི་སྦྱིན་པ། དེ་བཞིན་དུ་རང་རང་གི་མི་མཐུན་ཕྱོགས་ཀྱི་མ་གོས་པར་སྤྱོད་
བ་པ་སོ་སོའི་ཚུལ་ཁྲིམས། དྲུག་པོ་གང་དུ་སྤྱོད་པའི་དུས་དཀའ་སྤྱད་བཟོད་པའི་སྤྱོད་པ་ནི་སོ་སོའི་བཟོད་པ་དགའ་སྤྲོ་དང་བཅས་པའི་སྤྱོད་པ་སོ་སོའི་བརྩོན་འགྲུས། དེ་ལྟར་བརྩོན་པས་སེམས་

ཟིན་ཏེ་གཞན་དུ་མི་ཡེངས་པའི་སྤྱོད་པ་སོ་སོའི་བསམ་གཏན། འཁོར་གསུམ་མི་རྟོག་པའི་སྒོ་ནས་ཕྱིན་དྲུག་ལ་སྤྱོད་པ་སོ་སོའི་ཤེས་རབ་སྟེ་སུམ་ཅུ་རྩ་དྲུག་ཏུ་འགྱུར་རོ། །བཞི་པ་གྲངས་ངེས་
ལ་གསུམ་ལས། དང་པོ་མངོན་མཐོ་བསྒྲུབ་པ་དང་། ཉོན་མོངས་སྤོང་བ་ལ་ལྟོས་ཏེ་དྲུག་ཏུ་གྲངས་ངེས་པ་ནི། མདོ་རྒྱན་ལས། ལོངས་སྤྱོད་དང་ལུས་ཕུན་སུམ་ཚོགས་པ་དང་
ཕུན་སུམ་ཚོགས་པར་མངོན་མཐོ་དང་། །རྟག་ཏུ་ཉོན་མོངས་དབང་ཉིད་མི་འགྲོ་དང་། །བྱ་བ་རྣམས་ལ་ཕྱིན་ཅི་མ་ལོག་པའོ། །ཞེས་སོ། །གཉིས་པ་གཞན་དོན་བྱས་པས་རང་དོན་འགྲུབ་པ་ལ་
ལྟོས་ཏེ་དྲུག་ཏུ་གྲངས་ངེས་པ་ནི། དེ་ཉིད་ལས། མི་ཕོངས་པ་དང་རྣམ་པར་མི་འཚེ་དང་། །རྣམ་འཚེ་བཟོད་དང་བྱ་བས་མི་སྐྱོ་དང། །དགའ་བྱེད་ལེགས་པར་བརྗོད་པ་དེ་ཡི་ཕྱིར། །
གཞན་གྱི་དོན་ནི་རང་གི་དོན་ཡིན་ནོ། །ཞེས་སོ། །གསུམ་པ་བསླབ་པ་ལ་ལྟོས་ཏེ་ཕར་ཕྱིན་དྲུག་ཏུ་གྲངས་ངེས་པ་ནི། དེ་ཉིད་ལས། བསླབ་གསུམ་དབང་དུ་མཛད་ནས་ནི། །རྒྱལ་བས་

༄༅། །ཕ་རོལ་ཕྱིན་པ་དྲུག །ཡང་དག་བཤད་དེ་དང་བོ་གསུམ། །ཐ་མ་གཉིས་ཀྱིས་རྣམ་པ་གཉིས། །གཅིག་ནི་གསུམ་ཆར་ལ་ཡང་གཏོགས། །ཞེས་པས། དེ་ཡང་དང་པོ་གསུམ་བསླབ་པ་
ཚུལ་ཁྲིམས་ཀྱིས་བསླབ་པར་བསྡུའོ། །སྦྱིན་པ་ནི་རྒྱུ། ཚུལ་ཁྲིམས་ནི་ངོ་བོ། བཟོད་པ་ནི་ཁྱད་པར་ཡིན། ཐ་མ་གཉིས་ནི། བསམ་གཏན་སེམས་ཀྱི་བསླབ་པས་བསྡུས་ཤིང་། ཤེས་རབ་ཤེས་
རབ་ཀྱི་བསླབ་པས་བསྡུས་ལ། བརྩོན་འགྲུས་གཅིག་པུ་ནི། དེ་ཐམས་ཅད་ཀྱི་གྲོགས་སུ་ལྡན་པར་བསྡུས་པ་ཡིན་ནོ། །ལྔ་པ་གོ་རིམ་ངེས་པ་ནི། དེ་ཉིད་ལས། སྔ་མ་ལ་བརྟེན་ཕྱི་མ་སྐྱེ། །
དམན་དང་མཆོག་ཏུ་གནས་ཕྱིར་དང་། །རགས་པ་དང་ནི་ཕྲ་བའི་ཕྱིར། །དེ་དག་རིམ་པར་བསྟན་པ་ཡིན། །ཞེས་པས། དེའང་སྔ་མ་ལས་ཕྱི་མ་ཕྱི་མ་སྐྱེ་བས། རྒྱུ་དང་འབྲས་བུའི་རིམ་
པ་དང་། སྦྱིན་པ་ལས་ཚུལ་ཁྲིམས་མཆོག་ཡིན་པས་བཟང་ངན་གྱི་རིམ་པ་དང་། སྔ་མ་སྔ་མ་རགས་ཤིང་བསླབ་དང་རྟོགས་པར་སླ་ལ། ཕྱི་མ་ཕྱི་མ་དཀའ་བས་ཕྲ་རགས་ཀྱི་རིམ་པ་སྟེ་གསུམ་

ལ་ལྟོས་ནས་ངེས་པ་ཡིན་ནོ། །དྲུག་པ་སྒྲུབ་ཚུལ་ནི། ལན་དང་རྣམ་སྨིན་ལ་མི་རེ་བའི་སྒོ་ནས་སྦྱིན་པ་གཏོང་བ་དང་། ཡང་སྲིད་བདེ་འགྲོ་ལ་རེ་སྨོན་བྲལ་བའི་ཚུལ་ཁྲིམས་བསྲུང་བ། སེམས་།
ཅན་ཐམས་ཅད་ཞེ་འགྲས་པ་མེད་པའི་བཟོད་པ་བསྒོམ་པ། རང་གཞན་གྱི་དགེ་ཚོགས་མཐའ་དག་སྡུད་པར་ངང་གིས་སྤྲོ་བ་བརྩོན་འགྲུས། བསམ་གཏན་གཟུགས་མེད་ཀྱི་སྙོམས་པར་འཇུག་པ་
བསམ་གཏན་ལ་མཉམ་པར་འཇོག་པ། ཐབས་སྙིང་རྗེ་ཆེན་པོ་དང་མ་བྲལ་པའི་ཤེས་རབ་སྒྲུབ་པར་བྱེད་པ་སྟེ། དེ་ལས་རེ་བ་མེད་པའི་སྦྱིན་པ་དང་། ཡང་སྲིད་མི་འདོད་ཚུལ་ཁྲིམས་དང་། །ཐམས་ཅད་
ལ་ནི་བཟོད་པ་དང་། །ཡོན་ཏན་ཀུན་སྡུད་བརྩོན་འགྲུས་དང་། །དེ་བཞིན་བསམ་གཏན་གཟུགས་མེད་མིན། །ཤེས་རབ་ཐབས་དང་ལྡན་པ་ཡིས། །ཕ་རོལ་ཕྱིན་པ་དྲུག་པོ་ལ། །བརྟན་པ་རྣམས་
ཀྱིས་ཡང་དག་སྦྱོར། །དེ་ཡང་དམ་པ་དྲུག་དང་ལྡན་དགོས་ཏེ། རྟེན་དམ་པ་བྱང་ཆུབ་ཀྱི་སེམས་དང་ལྡན་པ། དངོས་པོ་དམ་པ་སྦྱིན་སོགས་ཕྱོགས་རེ་བ་མ་ཡིན་པར་གཞི་ཐམས་ཅད་ལ་འཇུག་པ།

༄༅། །ཆེད་དུ་བྱ་བ་དམ་པ་སེམས་ཅན་ཐམས་ཅད་ཀྱི་དོན་དུ་སྦྱོར་བ། ཐབས་དམ་པ་འཁོར་གསུམ་མི་རྟོག་པའི་ཤེས་རབ་ཀྱིས་ཟིན་པ། བསྔོ་བ་དམ་པ་བླ་ན་མེད་པའི་བྱང་ཆུབ་ཏུ་བསྔོ་བ། །
རྣམ་དག་དམ་པ་སྒྲིབ་གཉིས་ཀྱི་དངོས་གཉེན་དུ་སྤྱོད་པའོ། །བདུན་པ་ཡོན་ཏན་ནི་བཞི་སྟེ། གཞན་དོན་དུ་བྱང་ཆུབ་ལ་དམིགས་པས་རྒྱ་ཆེ་བ་དང་། ངེས་པར་ལེགས་པ་དང་། མངོན་པར་
མཐོ་བ་འགྲུབ་པས་དོན་ཆེ་བ་དང་། འཇིག་རྟེན་ལས་འདས་པས་ཟང་ཟིང་མེད་པ་དང་། དགེ་བ་གོང་ནས་གོང་དུ་འཕེལ་བས་མི་ཟད་པ་སྟེ། དེ་ལས། རྒྱ་ཆེ་བ་དང་ཟང་ཟིང་མེད། །དོན་ཆེ་བ་
དང་མི་ཟད་པ། །སྦྱིན་པ་ལ་སོགས་ཐམས་ཅད་ཀྱི། །ཡོན་ཏན་བཞིར་ནི་ཤེས་པར་བྱ། །ཞེས་སོ། །གཉིས་པ་ལ་དྲུག་ལས། དང་པོ་སྦྱིན་པ་རྣམ་པ་གསུམ་ལ་སྨོན་པ་ནི། གང་ལ་ཅི་འདོད་
ཟང་ཟིང་སོགས། །རྣམ་གསུམ་རྟག་ཏུ་གཏོང་པར་ཤོག །ཞེས་པས། སྦྱིན་པར་བྱ་བའི་ཡུལ་གང་དང་གང་ལ། རང་རང་གི་ཅི་འདོད་པ་སྦྱིན་པ་སྟེ། དེ་ལ་ཟང་ཟིང་གི་སྦྱིན་པ་ལའང་། གཏོང་

བ་དང་། གཏོང་བ་ཆེན་པོ་དང་། ཤིན་ཏུ་གཏོང་བ་དང་གསུམ་ལས། དེ་ཡང་འདི་ལྟར་ཕྱེ་ཕུལ་གང་ཙམ་ལའང་འཇུངས་པ་སྐྱེས་པར་རང་གིས་རང་ལ་ཞེ་ཁྲེལ་བདས་ནས། ཁྱོད་སྔར་
ཡང་སེར་སྣ་ལ་གོམས་པས་འབྱོར་པ་ཅན་དུ་མ་སྐྱེས་པ་ད་དུང་ཡི་དྭགས་ཀྱི་རྒྱུ་མཐུན་སྡུན་བསུར་སླེབ་འདུག་པ་འདི་ཡི་རེ་མུག གང་ཡོད་ཤུལ་ན་བཞག་ནས་འཆི་ཁར་ལག་སྟོང་དུ་འགྲོ་བ་འདི་གླེན་།
པ་ཅང་ཤེས་སུ་བརྫུ་བར་འདུག་སྙམ་དུ་བསམས་ནས་བྲེ་གང་གཏོང་བ་ལ། སེར་སྣ་འཇུར་གེགས་སྐྱེས་པའི་ཚེ། རང་ཉིད་ཀྱི་གཏོང་བའི་སྦྱིན་སྟོབས་ཁ་མི་བྲི་བར་གོང་ནས་གོང་དུ་བསྐྱེད་པ་ལ་
བརྩོན་པས་རྣམ་རྟོག་ནི་འདུས་བྱས་ཡིན་པའི་ཕྱིར། སེར་སྣ་ཇེ་ཆུང་སོང་ནས་གཏོང་བཆེན་པོ་བུ་དང་བུ་མོ་ཡང་གཏོང་ནུས་པར་གདོན་མི་ཟ་ལ། མཐར་གྱིས་ཤིན་ཏུ་གཏོང་བ་མགོ་དང་
ཡན་ལག་གཏོང་ནུས་པ་ལ་བསླབ་པའོ། །དེ་ཡང་སེར་སྣ་གཞོམ་ཞིང་མི་འཇིགས་པ་ལ་བསླབ་པས་གཏོང་སེམས་གོམ་པར་འགྱུར་ལ། གཏོང་སེམས་གོམས་ན་སྦྱིན་པའི་ཕ་རོལ་ཏུ་ཕྱིན་པ་རྫོགས་

༄༅། །པ་ཡིན་ནོ། །དེ་བཞིན་དུ་ཆོས་ཀྱི་ཚིག་དོན་ཐོས་པར་འདོད་པའི་སྐལ་ལྡན་དོན་གཉེར་ཅན་ལ། གཞན་རྒྱུད་ལམ་བདེན་ལ་སྦྱོར་བ་ཆོས་ཀྱི་སྦྱིན་པ་ལེགས་པར་བཤད་པ་དོན་དང་
ལྡན་པ་ཡིན་ལ། དེ་ལའང་གྲུབ་མཐའ་ཐུན་མོང་པའི་རིག་གནས་སོགས་ཀྱི་སྦྱིན་པ་ལ་ཆུང་དུ། ཐེག་པ་ཐུན་མོང་གི་ལམ་དྲང་དོན་ལྟར་དུ་འཆད་པ་ལ་འབྲིང་། ཐུན་མོང་མ་ཡིན་པའི་ལམ་
སེམས་ཉིད་དོན་དམ་པའི་གནས་ལུགས་གཏན་ལ་དབབ་པ་ལྟ་བུ་ནི་ཆེན་པོའོ། །མི་འཇིགས་པ་སྐྱབས་ཀྱི་སྦྱིན་པ་ནི། གནས་སྐབས་རྒྱལ་པོའི་ཆད་པ་དང་། མེ་ཆུ་གཅན་གཟན་ཆོམ་རྐུན་སོགས་
ཟ སྣ་ཚོགས་པའི་འཇིགས་པའི་གནས་ལས་སྐྱབས་པ་ནི། ཁྲིམས་གཉིས་ལྡན་ཆོས་བཞིན་དུ་བསྐྱངས་ཞེས་པའི་ཡན་ལག་ཏུ་འགྱུར་པ་ཡི། ཇག་རྐུན་རྩོད་འཕྲོག་རྔོན་དོལ་སོགས་སེམས་ཅན་གྱི་
བདེ་སྐྱིད་འཕྲོག་པའི་ལས་མི་ཆོག་པར་དྲིལ་བསྒྲགས་ཚེ། ཁས་དམན་དཔུང་མེད་མགོན་དང་བྲལ་བ། ཚོང་པ། མགྲོན་པོ། ཆོས་པ། རི་དྭགས་དང་། ལ་ལུང་ཆུ་ལ་གནས་པའི་དུད་

འགྲོ་སོགས་ཕལ་ཆེར་ལ་བག་ཡངས་ཀྱི་བདེ་བ་སྦྱིན་པས་ན་མི་འཇིགས་པའི་སྦྱིན་པ་ཞེས་བྱའོ། །དེའི་ཚེ་མ་ཟད་པར་དུད་འགྲོ་འཆི་ཁ་མའམ། ཉེས་ཅན་གསོད་དུ་ཉེ་བ་སོགས་ཀྱི་སྲོག་བསླུས་པ་
ནི་སྐྱབས་ཀྱི་སྦྱིན་པ་ཞེས་རྣམ་གྲངས་ཙམ་དོན་སྔ་མར་འཐུས་སོ། །དེ་ལྟ་བུའི་སྦྱིན་པ་རྣམ་པ་གསུམ་ལ་གཡེལ་བ་མེད་པར་དུས་རྟག་ཏུ་བརྩོན་ནས་གཏོང་ནུས་པར་ཤོག་ཅིག་ཅེས་སྨོན་པའོ། །
གཉིས་པ་ཚུལ་ཁྲིམས་རྣམ་གསུམ་ལ་སྨོན་པ་ནི། མི་དགེའི་ལས་ལམ་མཐའ་དག་སྤངས་པ་དང་། །སོགས་ནས། བར་ཤོག །ཅེས་པས། དེ་ལ་ཉེས་སྤྱོད་སྡོམ་པའི་ཚུལ་ཁྲིམས་ནི། དེ་
ལ་མི་དགེ་བའི་ལས་ལམ་བཅུ། ལུས་ངག་གི་ལས་སེམས་པའི་ལས་དང་། ཡིད་ཀྱི་ལས་བསམ་པའི་ལས་ལམ་མི་དགེ་བ་བཅུ་ཕྱོགས་མཐུན་བཅས་མཐའ་དག་སྤངས་པ་ནི་ཚུལ་ཁྲིམས་ཡིན་པས།
ཁྱིམ་པ་རྣམས་ཀྱིས་ཀྱང་། མངོན་མཐོའི་རྟེན་དུས་ཁྲིམས་ཡན་ལག་བརྒྱད་པ་ཉ་སྟོང་བརྒྱད་གསུམ་གྱིས་མཚོན་དུས་ཆེན་ལ་བསྲུང་ཞིང། དེའི་སྡོམ་པ་སྲོག་གཅོད། མ་བྱིན་བླང་། མི་ཚང་སྤྱོད།

༄༅། །བརྫུན་ཏེ་རྩ་བ་བཞི་པོ་སྤངས་པའི་སྟེང་མྱོས་འགྱུར་གྱིས་ཆང་མི་མཐུང་བ། གར་དང་ཕྲེང་རྒྱན། མལ་སྟན་ཆེ་མཐོ། དུས་མ་ཡིན་པའི་ཁ་ཟས་སྤངས་པ་སྟེ་བརྒྱད་དང་ལྡན་པ། དགེ་
བསྙེན་ཕ་མ་གཉིས་ཀྱི་བསླབ་པའི་གཞི་ལྔ་གསོད་རྐུ་ལོག་གཡེམ་རྫུན་ཆང་དང་ལྔ་ལས། སྣ་གཅིག་སྣ་འགའ་ཕལ་ཆེར་ཡོངས་རྫོགས། མི་ཚང་སྤྱོད་སྤངས་ཚང་སྤྱོད་དགེ་བསྙེན་དང་ལྔ། རབ་བྱུང་
གི་ཕྱོགས་དགེ་ཚུལ་ཕ་མའི་བསླབ་པའི་གཞི་ལྔའི་སྟེང་ཡན་ལག་གི་སྡོམ་པ་ནི། ཕྱི་དྲོས་ཁ་ཟས་དང་། མལ་སྟན་ཆེ་མཐོ། གསེར་དངུལ་ལེན་པ། གར་ཕྲེང་གཉིས་ཏེ་ལྔ་སྤངས་པའི་གནས་བཅུ་དང་། 
ཟ ཁྱིམ་པའི་རྟགས་སྤངས་པ་ལས་ཉམས་པ། རབ་བྱུང་གི་རྟགས་ལེན་པ་ལས་ཉམས་པ། བརྙས་པས་མཁན་པོར་ཉམས་པ་དང་གསུམ་སོགས་སོ། །དགེ་སློབ་མའི་སྡོམ་པ་ནི། གོང་གི་བསླབ་
པའི་གནས་གསུམ་སྟེང་དུ། རྩ་བའི་ཆོས་དྲུག་ནི་གཅིག་པུར་མི་འགྲོ་བ་དང་། ཆུ་ལ་མི་རྐལ་བ་དང་། སྐྱེས་པར་མི་རེག སྐྱེས་པ་དང་ལྷན་དུ་སྐད་ཅིག་ཀྱང་མི་གནས། ངག་འཆལ་དང་རྩེད་

མོ་སོགས་ཁ་ན་མ་ཐོ་བ་མི་བྱེད་ཅིང་བྱས་པ་མི་འཆབ། སྨྱན་ག་མི་སྦྱར་ཞེས་གཉེན་མི་བསྡུམ་པའོ། །རྗེས་མཐུན་དྲུག་ནི། གསེར་མི་ལེན། གསང་བའི་སྤུ་མི་འབྲེགས་རྐོ་བ་དང་། རྩྭ་གཅོད་
པ་སོགས་སྤངས། སྦྱིན་ལེན་མ་བྱས་རང་བཞིན་བཟའ་བ་དང་། །གསོག་འཇོག་བྱས་པའི་བཟའ་བཏུང་སྤང་བྱར་གསུངས། །ཞེས་སོ། །དགེ་སློང་ཕའི་བསླབ་པ་ནི། འདུལ་ཁྲིམས་།
ཉིས་བརྒྱ་དང་ལྔ་བཅུ་རྩ་གསུམ་ཞེས་བཤད་ལ། རྩ་བ་བཞི། ལྷག་མ་བཅུ་གསུམ། སྤང་ལྟུང་སུམ་ཅུ། ལྟུང་བྱེད་འབའ་ཞིག་དགུ་བཅུ། ཉེས་བྱས་བརྒྱ་དང་བཅུ་གཉིས། སོར་བཤགས་
བཞི་དང་བཅས་པའོ། །དགེ་སློང་མ་ལ། ཕམ་པ་བརྒྱད། ལྷག་མ་ཉི་ཤུ། སྤང་ལྟུང་སུམ་ཅུ་རྩ་གསུམ། ལྟུང་བྱེད་བརྒྱ་དང་དགུ་བཅུ། སོར་བཤགས་བཅུ་གཅིག་ཉེས་བྱས་བརྒྱ་དང་
བཅུ་གཉིས་སོགས་སོ་ཐར་རིགས་བདུན་གྱི་སྡོམ་པས་ཇི་སྲིད་འཚོའི་བར་དུ་རྒྱུད་སྡོམ་པ་ཉེས་སྤྱོད་སྡོམ་པའི་ཚུལ་ཁྲིམས་དངོས་བསྟན་ཡིན་ལ། བྱང་སེམས་ཀྱི་དབང་དུ་བྱས་ན། དབུ་མའི་

༄༅། །ལུགས་དང་། སེམས་ཙམ་ལུགས་ཀྱི་བསླབ་བྱ་གཉིས་ལས་དང་པོ་ནི། རྣམ་ངེས་ལས། དཀོན་མཆོག་དཀོར་འཕྲོགས་དང་ནི་ཆོས་སྤོང་ལས། །ཚུལ་ལྡན་ཚུལ་འཆལ་ཁྲིམས་
གཅོད་བསླབ་འབེབས་སོགས། །མཚམས་མེད་ལས་བྱེད་ལོག་པ་ལྔ་རྒྱལ་པོ། །གྲོང་ལྗོངས་གྲོང་ཁྱེར་གྲོང་བརྡལ་ཡུལ་འཁོར་རྣམས། །འཇོམས་པར་བྱེད་པ་བློན་པོར་ངེས་པ་ལྔ། །མ་
སྦྱངས་སྟོང་ཉིད་བརྗོད་སྔས་ཉན་ཐོས་སྨོན། །རྫོགས་བྱང་ཕྱིར་ལྡོག་ཐེག་དམན་སེམས་བསྐྱེད་དང་། །སོ་ཐར་སྤངས་ནས་ཐེག་ཆེན་སློབ་པ་དང་། །ཉན་ཐོས་ཐེག་པས་ཆགས་སོགས་མི་ཟློག་པས། ། 
དེ་ཟློག་དེ་ཡི་འབྲས་བུ་མེད་པར་བྱས། །ཕྲག་དོག་དབང་གིས་བདག་བསྟོད་གཞན་སྨོད་དང་། །རྙེད་དང་བཀུར་སྟིའི་ཆེད་དུ་བདག་འཚོང་དང་། །དགེ་སློང་ཆད་པས་གཅོད་འཇུགས་སུག་
འབུལ་དང་། །སྤོང་བའི་ལོངས་སྤྱོད་ཁ་རྟོན་པ་ལ་སྦྱིན། །ཞི་གནས་འདོར་འཇུག་ཕལ་ལ་འབྱུང་ངེས་བརྒྱད། །དེ་དེར་འབྱུང་ཉེའི་བཞག་གི་ཀུན་ལ་ཀུན། །མིང་དུ་བཅོ་བརྒྱད་རྫས་སུ་བཅུ་

བཞི་སྟེ། །སྨོན་འཇུག་སེམས་བཏང་དེ་རྣམས་རྩ་ལྟུང་ཡིན། །ཞེས་རྩ་ལྟུང་ཉི་ཤུ་དང་། གཉིས་པ་ནི། ཐོགས་མེད་ལུགས་ཀྱི་སྨོན་པའི་བསླབ་བྱ་ལ། །སེམས་ཅན་བློས་མི་བཏང་དང་ཕན་ཡོན་དྲན། ། 
ཚོགས་བསགས་བྱང་སེམས་སྦྱངས་ལ་བརྩོན་པ་དང་། །དཀར་ནག་ཆོས་བརྒྱད་བླང་དོར་སྨོན་པའི་ཡིན། །མཆོད་འོས་བསླུ་དང་འགྱོད་མེད་འགྱོད་པ་བསྐྱེད། །དམ་པར་སྐུར་འདེབས་འགྲོ་ལ་
གཡོ་སྒྱུ་སྤྱོད། །ནག་པོའི་ཆོས་བཞི་སྤང་ཞིང་ལྡོག་པ་ནི། །དཀར་པོའི་ཆོས་བཞི་ཡིན་པས་ཀུན་ཏུ་སྤྱད། །རྙེད་བཀུར་ལྷག་ཞེན་བདག་བསྟོད་གཞན་སྨོད་དང་། །སེར་སྣས་ཟང་ཟིང་ཆོས་
དང་ནོར་མི་སྟེར། །ཁྲོ་བས་གཞན་འཚེ་བཤད་སྦྱང་གིས་མི་ལྡོག །གཡོམ་ལས་ཆོས་ལྟར་བཅོས་མོས་སྟོན་པའི་བཞི། །རྩ་ལྟུང་བཞི་སྟེ་འཇུག་པའི་བསླབ་བྱའོ། །ཞེས་གསུངས་པ་ལྟར་སྨོན་
པའི་བསླབ་བྱ་སེམས་ཅན་བློས་མི་བཏང་བ་སོགས་བཞི་དང་། བྱང་ཆུབ་ཀྱི་སེམས་མི་བརྗེད་པའི་ཐབས་སུ་དཀར་ནག་ཆོས་བརྒྱད་ལ་བླང་དོར་བྱ་ཞིང་འཇུག་པའི་བསླབ་པ་རྩ་ལྟུང་བཞི་སྲུང་བའོ། །

༄༅། །དེའང་བསམ་པའི་ཆ་ནས་རྒྱལ་པོའི་ཆད་པ་དང་། དཔྱ་ཁྲལ་སོགས་ལས་སྐྱོབ་པའི་ཕྱིར་བསླབ་པ་བླངས་ན་འཇིགས་སྐྱོབ་དང་། ད་ལྟའི་ཕལ་མོ་ཆེ་ལྟར་འཚོ་བ་དང་ཕྱི་བདེའི་
སླད་དུ་བསླབ་པ་བླངས་པ་ནི་ལེགས་སྨོན་ཞེས་བྱ་བ་སྟེ་ཐར་པའི་རྒྱུར་མི་འགྲོ་ལ། འོ་ན་སེམས་རྒྱུད་ལ་འཁོར་བ་ལས་ངེས་འབྱུང་གི་བསམ་པ་ནམ་སྐྱེས་པ་ན་ངེས་འབྱུང་གི་ཚུལ་ཁྲིམས་དང་། བྱང་།
ཆུབ་ཀྱི་སེམས་ནམ་སྐྱེས་པ་ན་སྡོམ་པ་གནས་འགྱུར་ཞེས་བྱ་སྟེ། ཐེག་པ་ཆེན་པོའི་སོ་ཐར་དུ་འགྲོ་བ་ཡིན་པས་གནད་འདི་ལ་མཁས་པར་བྱའོ། །དེའི་སྟེང་དུ་བྱང་ཆུབ་སེམས་དཔའི་ཚུལ་ཁྲིམས་
གཉིས་ལས། དགེ་བ་ཆོས་སྡུད་ནི། བསྡུ་བའི་དངོས་པོ་བཞི་དང་ཕྱིན་དྲུག་གི་ཕྱོགས། རྒྱ་ཆེན་སྤྱོད་པ་རྣམ་པར་དག་པ་དགེ་བའི་ལས་ལམ་ལ་ཡིད་རབ་ཏུ་དྭངས་བས་འཇུག་པར་བྱ་བ་དང་།
དེའང་རང་རྒྱུད་ལ་སྡུད་ཅིང་དེའི་མཐུན་ཕྱོགས་སྲོག་སླུ་ཕྱག་བསྐོར་དང་། མཆོད་སྦྱིན་ཆབ་གཏོར་འཕྲོག་མ་སོགས་འབྱུང་པོ་ལ་རྔན་སྦྱིན་བསང་གསུར་། ཡིག་བརྒྱ་སོགས་གཟུངས་སྔགས་ཁྱད་

པར་ཅན་དང་། ལྟུང་བཤགས་ཡན་ལག་བདུན་པ་བཟང་སྤྱོད་ལ་སོགས་ཁ་བཏོན་དང་གསུང་རབ་ཀློག་པ་སོགས་ཆོས་སྤྱོད་བཅུ་དང་། རྒྱལ་པོ་ལ་སོགས་འབྱོར་ལྡན་ཡིན་ན། སེམས་ཅན་ལ་
ཐོ་མ་ཐོག་པ་གནོན་འཚེ་མ་གྱུར་པའི་སྐུ་གསུང་ཐུགས་རྟེན་བཞེངས་དང་ཞིག་གསོ། གྲུ་ཟམ་ལམ་འཕྲང་འཆོས་པ་ལ་སོགས་ལ་འབད་པར་བྱ་ཞིང་དེ་ལྟ་བུའི་བརྩོན་པ་དེ་དག་མཐའ་ཡས་པ་ཇི་
སྙེད་བྱས་པ་ལ་བསམ་པ་བཟང་པོས་དངོས་དང་བརྒྱུད་ནས་གཞན་སེམས་ཅན་ལ་ཕན་པ་འབའ་ཞིག་གི་རྒྱུ་ལ་འགྲོ་བའི་ཕྱིར། ཚུལ་བཞིན་དུ་སྒྲུབ་པ་ལ་བསྔོ་བས་རྒྱས་འདེབས་པ་ནི་སེམས་ཅན་དོན་
བྱེད་ཀྱི་ཚུལ་ཁྲིམས་ཡིན་ནོ། །དེ་ལྟ་བུ་ཡི་ཚུལ་ཁྲིམས་འཁོར་གསུམ་རྣམ་པར་དག་པ་གསུམ་སྐྱེ་བ་ནས་ཚེ་རབས་ཀྱི་ཕྲེང་བར་མ་ཉམས་པར་བསྲུང་བར་ཤོག་ཅིག་ཅེས་སྨོན་པའོ། །གསུམ་
པ་བཟོད་པ་རྣམ་པ་གསུམ་ལ་སྨོན་པ་ནི། གནོད་བྱེད་རྣམས་ལ་སྙིང་རྗེ་བསྐྱེད་པ་དང་། ནས་མཐུ་ལྡན་ཤོག །ཅེས་དེ་ལ་ཞེ་སྡང་དང་ཁོང་ཁྲོ་ལྟ་བུའི་སྡིག་པ་མེད་པ་ལས་བཟོད་པ་ལ་བསླབ་པར་

༄༅། །བྱ་སྟེ། སེམས་ཅན་གྱི་ཁམས་ནི་ཤིན་ཏུ་མི་བསྲུན་པའི་ཕྱིར། འབྱོར་པ་དང་ལྡན་ན་ཕྲག་དོག རྒུད་ན་ནི་བརྙས་སེམས། མཉམ་པ་ལ་ནི་མཐོ་གནོན་གྱི་སེམས་ཡིད་ལ་བཞག་ནས་།
བརྡེག་པ་དང་། འཚོགས་པ་དང་། མཚངས་འབྲུ་བ་དང་། བརྐུ་ཞིང་འབྲོག་པ་ལ་སོགས་གནོད་པ་འབའ་ཞིག་གིས་བསམ་སྦྱོར་ཅན་ཡོད་དེ། དེ་ལ་གནོད་ལན་གཞལ་ན། རང་ཡང་ཁྲོ་ཞིང་།
འཚིག་པར་འགྱུར་བས་བསྐལ་པར་བསགས་པའི་དགེ་བ་ཡུད་ཙམ་ལ་འཇོམས་པར་བྱེད་པས་རང་ལ་གནོད་པ་ཆེན་པོ་ཡིན་ལ། གཅིག་ཏུ་ན་གནོད་པ་བྱེད་པ་པོ་ཁོ་རང་རྣམས། ཉོན་མོངས་པའི་
གདོན་གྱིས་བཏབ་པ་ཡིན་ཏེ། གཞན་ལ་གནོད་པ་བྱས་པ་ན། ཕྱི་མའི་ལས་འབྲས་ཕར་ཞོག རང་ལ་མཐོང་ཆོས་སུ་གནོད་ལན་འདུ་བྱེད་པ་དེ་ཁོ་རང་མ་རིག་པའི་དབང་དུ་སོང་བའི་ཕྱིར་ཡང་
བྷཱཝ དེ་ལ་དམིགས་པའི་སྙིང་རྗེ་བསྐྱེད་པར་བྱ་དགོས་ལ། དེས་ལོག་སྦྱོར་གྱི་ལས་ཇི་ལྟར་ངོམས་པ་དང་། རང་གི་སེམས་ལ་ཅང་མི་སེམས་པ་ཇི་མི་སྙམ་པའི་བཟོད་པའམ། གཞན་གྱི་ལོག་སྒྲུབ་

བཟོད་པའི་བཟོད་པ་ཡིན་ལ། འདི་ལྟར་བཟོད་པ་ནི་དཀའ་ཐུབ་ཀྱི་ནང་ནས་མཆོག་ཏུ་གྱུར་པ་དང་། སྦྱིན་པ་དང་ཚུལ་ཁྲིམས་གཉིས་ཀྱི་གོང་དུ་ཁྱད་ཞུགས་པར་གསུངས་ལ། དེ་བས་ན་འདོད་པ་མ་
སྦྱངས་བཞིན་དུ་ཕྱི་རོལ་པ་ལ་ལ་ཞིག་བྱོལ་སོང་གི་བརྟུལ་ཞུགས་ཀྱིས་ཆུ་དང་རྡེའུ་ཟ་བ་དང་། རྐང་པ་ཡ་གཅིག་ལ་སྒྲེངས་ཤིང་། མེ་ལྔ་བརྟེན་པ་ལ་སོགས་པའི་དབང་པོ་ཚར་བཅད་པའི་དཀའ་།
ཐུབ་ཀྱིས། དལ་རྟེན་ཆུད་ཟ་བ་ལས་མེད་པས། དཀའ་ཐུབ་ཀྱི་མཆོག་བཟོད་པ་ཡིན་པ་ལ་ཆེ་ཐང་དུ་སེམས་བསྐྱེད་པར་བྱའོ། །དེ་བཞིན་དུ་ཆོས་ཕྱིར་དཀའ་སྤྱད་བཟོད་པའི་བཟོད་པ་ནི། 
རྙེད་པར་དཀའ་བའི་དལ་འབྱོར་འདི་ལྟ་བུ་རྙེད་ནས་ཆོས་བསྒྲུབ་པའི་རྒྱུ་རྐྱེན་ཐམས་ཅད་ཚོགས་དུས་འདིར་ཟབ་པ་དང་རྒྱ་ཆེ་བའི་ཆོས་ཇི་ལྟ་བུ་བསྒྲུབ་ཀྱང་འགྲུབ་པའི་སྐབས་ཡིན་པ་ལ། རང་
གིས་རང་བརྙས་ནས་ཆོས་ལ་ཚོད་ཡོད་བྱེད་ཅིང་། གོང་མའི་དཀའ་སྤྱད་དང་རྣམ་ཐར་ལ་ཞུམ་པ་སྐྱེ། གཉིད་དང་སྙོམ་ལས་དང་འདུ་འཛི་ལ་སྲེད་ཅིང་སྦྱིན་པ་གཏོང་མི་ནུས་པས་བསྲུང་

༄༅། །ཁྲིམས་མི་བསྲུང་པས་ལྷོད་པོར་གཏང་། སྙིང་སྟོབས་ཀྱི་གོ་ཆ་བཅོམ་པའི་སེམས་ཀྱིས་བསླད་ནས། དགེ་སྦྱོར་ཅུང་ཟད་བྱས་ཀྱང་། འདུག་འཕྲལ་ལངས་དྲན་པ། ལྡང་འཕྲལ་
གཉིད་བྲོ་བ། ཟས་ཟོས་འཕྲལ་ལ་འཐུང་དྲན་པ། དགེ་སྦྱོར་གྱིས་སུན་ཏེ། བླུན་ཚུགས་འཕྲལ་ལ་གྲོལ་རན་པའི་བསམ་པས། གནད་དུ་འགྲོ་བ་ལས་མགྱོགས་པར་འདམ་པ་དེ་ཆོས་ཕྱིར་དཀའ་
སྤྱད་མི་བཟོད་པ་ཡིན་པས། སྙིང་རུས་དང་བརྩོན་པ་བསྐྱེད་དེ། གྲུབ་ཐོབ་གོང་མའི་རྣམ་ཐར་བཞིན། གྱོང་ལྟོ་གོས་གཏམ་གསུམ་ལ་བསྐུར་ནས་གང་བྱུང་དེས་ཆོག་གི་ཆོས་ཀྱི་ཕྱིར། གང་དཀའ་
བ་ཐམས་ཅད་སྒོ་གསུམ་གྱིས་སྤྱད་ནས་དང་དུ་ལེན་པ་དང་། ངལ་བ་ཁྱད་དུ་གསོད་པ་ལ་འབད་པའོ། །ཟབ་མོའི་དོན་ལ་མི་འཇིག་པའི་བཟོད་པ་ནི། ཟབ་མོའི་དོན་ལ་སྐྲག་པའི་དྲང་ངེས་ལྡེམ་
བྷཱཝ དགོངས་ཤན་མི་འབྱེད་པས་ཚིག་སྐམ་ལ་གོ་བ་ལེན་པ་དང་། སྟོང་པ་ཉིད་ཀྱི་དོན་ལ་སྐྲག་ནས་ཆོས་ཅན་སྣང་ཚོགས་ཀྱི་ཕྱོགས་འཛིན་པ་དང་། རང་ཉིད་རྨོངས་པས་བསྒྲིབས་བཞིན་དུ་ཆོས་

དང་གང་ཟག་གི་ཚད་བཟུང་བ་སོགས་སྤངས་ནས་བྱང་ཆུབ་སེམས་དཔའ་དང་གསང་སྔགས་ཀྱི་ཐབས་མཁས་ཀྱི་ལྟ་སྤྱོད་ཟབ་མོས་མི་སྤངས་ཤིང་། ཆོས་ཉིད་རྣམ་ཐར་གསུམ་ལྡན་ཡོངས་གྲུབ་
བདེ་གཤེགས་སྙིང་པོ་མདོ་སྔགས་ཟུང་འཇུག་གི་གནད་འགག་ཟབ་མོ་རང་བྱུང་གི་ཡེ་ཤེས་རང་རིག་བསམ་མི་ཁྱབ་པའི་དོན་ཡིན་ལུགས་གཏན་ལ་དབབ་པ་ནི། མཐའ་ལྟའི་དམིགས་ཞེན་གྱིས་
བཅིངས་པ་རང་གྲོལ་ལ་བཏང་ཞིང་མཐའ་བྲལ་གྱི་དོན་ལ་མི་འཇིགས་མི་སྐྲག་པའི་གདེང་ཐོབ་ནས། བྱ་དཀའ་བའི་ལས་བཟང་ངན་གང་ཡང་ཁུར་དུ་བཟོད་ནུས་པ། ཐེག་པ་ཆེན་པོའི་བློས་ངོ་༔
མཚར་བའི་མཛད་སྤྱོད་རླབས་ཆེན་པོ་བཟོད་པ་རྣམ་པ་གསུམ་ཚུལ་བཞིན་དུ་བསྒོམ་ནུས་པའི་མཐུ་རྒྱ་ཆེན་པོ་དང་ལྡན་པར་ཤོག་ཅིག་ཅེས་སྨོན་པའོ། །བཞི་པ་བརྩོན་འགྲུས་རྣམ་པ་གསུམ་ལ་སྨོན་
པ་ནི། རྒྱ་ཆེན་དགེ་ལ་སྤྲོ་བའི་གོ་ཆ་དང་། །ནས། བརྩོན་འགྲུས་རྩོམ་པར་ཤོག །ཅེས། དེ་ལ་བསམ་པ་གོ་ཆ་ཆེན་པོ་བགོ་བའི་བརྩོན་འགྲུས་ནི། དགེ་བའི་ལས་ལམ་ཕྲ་མོ་ཙམ་

༄༅། །གྱིས་ཆོག་མི་ཤེས་པར་དགེ་བའི་ལས་ཤིན་ཏུ་བྱ་དཀའ་ཞིང་། རྒྱ་ཆེན་སྤྱོད་པ་རྒྱ་མཚོའི་དགེ་བའི་ཚོགས་ལ་མི་ཞུམ་པ་སྤྲོ་བར་བྱ་བའི་ཚུལ་ལ་འབད་དགོས་ཏེ། དེ་ཡང་བྱ་དཀའ་བའི་།
གནས་ལ་སྒྱིད་ལུག་པ་ནི་བདག་གི་ཚེ་རབས་ཐམས་ཅད་དུ་སྙིང་སྟོབས་བཅོམ་ཞིང་སྒྱིད་ལུག་པའི་ལེ་ལོ་བརྟེན་གོམས་བྱས་པའི་མཐུ་བརྟས་པར་གདོན་མི་ཟ་སྟེ། འདི་ལྟར་དད་དཔོན་སློང་ལྡན་།
གྱི་རིན་པོ་ཆེའི་གླིང་ནས། ནོར་བུ་དཀའ་བ་ཆེན་པོས་བླངས་པ་ཉིད། །གྲུ་གཟིངས་ཞིག་པས་རྒྱ་མཚོར་ལྷུང་བའི་ཚེ། །རང་གི་ལག་པའི་ཁྱོར་བ་གཡས་གཡོན་གྱིས། །ཆུ་དོར་ནས་རྒྱ་མཚོ་
སྐེམས་འདོད་པ་ལ་ཞུམ་པ་མ་སྐྱེས་ན། བདག་གི་ཆོས་ཀྱི་བྱ་བ་ཅུང་ཟད་ཀྱི་ཚེམ་པར་བསྲན་མ་བཟོད་པ་ལོག་ལམ་ལ་བརྩོན་ཞིང་འགྲུས་པ་ནི། ལས་ངན་གྱི་མཐུས་བྱས་པར་འདུག་པས་
མི་ནུས་སྙམ་པའི་ཕྱོགས་ཐམས་ཅད་སྙིང་སྟོབས་རྨད་དུ་བྱུང་བའི་བསམ་པའི་གོ་ཆ་ཆེན་པོ་བགོ་བ་དང་། དེ་ལྟར་བགོས་པ་དེ་ཡང་སྦྱོར་བ་ལག་ལེན་ལ་འདེབས་པའི་བརྩོན་འགྲུས་ཀྱིས། དགེ་

བའི་ལས་དང་གཞན་དོན་སྒྲུབ་པ་ལ། དེ་བཞིན་དུ་སྦྱོར་བ་སྔོན་འགྲོ་དང་དངོས་གཞི་བསམ་པས་སྐབས་གཉིས་སུ་བྱ་བ་ངན་ཞེན་གྱི་ལེ་ལོའི་དབང་དུ་མི་བཏང་བར་ཆོས་ལམ་ལ་བརྩོན་པ་དྲག་པོས་
མྱུར་དུ་འཇུག་པ་དང་། དེ་ལྟར་འཇུག་པའི་དུས་སུ་ཉིན་མི་དལ། མཚན་མི་ཉལ་བ། ད་ལྟ་ཉིད་དུ་དང་དུ་ལེན་དགོས། དེ་ལྟར་དང་དུ་མ་བླངས་ན། ལེ་ལོ་ནི་སེར་བ་དང་འདྲ་སྟེ་དགེ་བའི་
ལོ་ཏོག་འཇོམས་པ་དང་། ཆང་དང་འདྲ་སྟེ་སྙོམ་ལས་ཀྱི་ངང་དུ་མྱོས་པར་བྱེད་པས་ན་མགོ་ལ་མེ་ལྕེ་རེག་པ་བཟློག་པ་ལ་བརྩོན་པ་ལྟར་དགེ་བ་ལ་འབད་པར་བྱ་ཞིང་། མི་འགོང་མི་བཟློག་སྒྱུ
ཆོག་ཤེས་མེད་པའམ་ཆོག་མི་ཤེས་པའི་བརྩོན་འགྲུས་ནི། དེ་ལྟར་རེ་ཞིག་འབད་ཀྱང་བདུད་སྡིག་ཅན་གྱིས་ནི་རང་གི་མངའ་རིས་བྲི་ཡི་དོགས་ནས་སྒོ་དུ་མ་ནས་བར་དུ་གཅོད་པའི་ཕྱིར། རྐྱེན་
ཅུང་ཟད་ལ་བརྟེན་ནས་སེམས་ཞུམ་པས་བདག་གི་ཆོས་ཀྱི་བྱ་བ་མི་ནུས་སོ་སྙམ་ནས་བདག་ཉིད་ལ་བརྙས་པའི་ལེ་ལོའི་དབང་དུ་བཏང་ནས་སེམས་འཁྲུགས་པ་དང་། བྱིས་པ་དང་སྡིག་པའི་

༄༅། །གྲོགས་པོ་སོགས་ལ་དཔགས་ནས་དགེ་སྦྱོར་ལ་ཆོག་ཤེས་སྐྱེ་བ་ཡོད་དེ། དེའི་ཚེ་འདོད་པ་ལ་ཆོག་ཤེས་མེད་པའི་རྣམ་རྟོག་དེ། དགེ་སྦྱོར་གྱི་ཕྱོགས་སུ་སྤོས་ནས། རྒྱལ་བའི་
སྲས་ཀྱི་སྤྱོད་པ་བྱ་དཀའ་བའི་གནས་ལ་སེམས་མ་ཞུམ་པས་མི་འགོང་ལ། སྙིང་སྟོབས་ཁ་མི་བྲི་ཞིང་། དགེ་བའི་བྱ་བ་བརྩམ་པ་དེ་མཐར་མ་ཕྱིན་གྱི་བར་དུ་མི་བཟློག་ཅིང་བར་ཆད་ཀྱི་རྐྱེན་།
ཅི་ལྟར་བྱུང་ཡང་སེམས་མི་འཁྲུགས་ཏེ་ཆོས་ལ་བསྐུལ་བའི་ཐབས་སུ་ཤེས་ནས། ་བསོད་ནམས་བྱ་བའི་ལས་དང་ཆོས་ཀྱི་བདུད་རྩི་ཅུང་ཟད་ཐོས་པར་ཆོག་པར་ཤེས་པ་མེད་པ་ཡི་གཞུང་
ལུགས་མཐའ་དག་དང་ཆོས་སྤྱོད་བཅུ་དང་ཕ་རོལ་ཕྱིན་པ་བཅུ་བསྐྱེད་རྫོགས་རིམ་གཉིས་ལ་སྦྱངས་བརྩོན་རྒྱ་ཆེན་པོས། ཉིན་མི་ཡེངས། མཚན་མི་གཉིད་པར་དགེ་བའི་ཚོགས་བསོད་ནམས་
དང་ཡེ་ཤེས་ཀྱིས་བསྡུས་ཏེ། ཐབས་ཤེས་ཡ་མི་འབྲལ་བར་ཐབས་ཤེས་ཟུང་འཇུག་ལ་བརྩོན་འགྲུས་གསུམ་གྱི་རྟག་སྦྱོར་དང་གུས་སྦྱོར་རྩོམ་པར་ཤོག་ཅིག་ཅེས་སྨོན་པའོ། །ལྔ་པ་བསམ་

གཏན་རྣམ་པ་གསུམ་ལ་སྨོན་པ་ནི། མཐོང་ཆོས་ཚེ་འདིར་བདེ་བར་གནས་པ་དང་། །ནས། མཉམ་པར་འཇོག་པར་ཤོག །ཅེས། དེ་ཡང་བསམ་གཏན་སྒོམ་པ་ལ། སྒྲིབ་པ་ལྔ་སྤངས་ནས་
སེམས་གནས་དགུའི་ཐབས་ལ་བརྩོན་པའམ། ཉེས་པ་ལྔ་སྤངས་འདུ་ཤེས་བརྒྱད་བརྟེན། དགོས་ལ། སྒྲིབ་པ་ལྔ་ནི། བཤེས་སྤྲིང་ལས། རྒོད་དང་འགྱོད་དང་གནོད་སེམས་རྨུགས་
པ་དང་། །གཉིད་དང་འདོད་ལ་འདུན་དང་ཐེ་ཚོམ་སྟེ། །ལྔ་པོ་འདི་དག་བསམ་གཏན་དགེ་བའི་ནོར། །འཕྲོགས་པའི་ཆོམ་རྐུན་ལགས་པར་ཐུབ་པས་གསུངས། །ཞེས་པ་ལྟར། རྒོད་འགྱོད་དང་། 
གནོད་སེམས། གཉིད་རྨུགས་དང་། འདོད་འདུན་དང་། ཐེ་ཚོམ་སྟེ་ལྔའོ། །དེ་ལ་ཡུལ་སྣ་ཚོགས་དྲན་ཞིང་རྣམ་རྟོག་འཕྲོ་བ་ནི་རྒོད་པ་དང་། བྱ་བ་ཉེས་པ་ལ་སོགས་པ་ལ་འགྱོད་པ་སྟེ་ཞི་བར་
གནས་པའི་གེགས་བྱེད་དོ། །གཞན་ལ་གནོད་སེམས་ནི། ཡིད་མི་བདེ་བ་དང་མཚུངས་པར་ལྡན་པ་ཞེ་སྡང་གི་ཆ་དང་མཐུན་པ་སྟེ། བདེ་བར་གནས་པ་ལ་གེགས་བྱེད་དོ། །བྱིང་ཞིང་།

༄༅། །འཐིབས་པ་དང་དེ་བས་ཀྱང་ཆེར་བྱིང་བ་རྨུགས་པ་དང་གཉིད་ཀྱིས་ནོན་པ་ན་གཉིད་རྨུགས་ཏེ་གསལ་བར་གནས་པ་ལ་གེགས་བྱེད་དོ། །ཕྱི་ཡོ་བྱད་དང་ནང་སེམས་ཅན་ལ་།
ཆགས་པའི་རྣམ་རྟོག་ནི་འདོད་པ་ལ་འདུན་པ་སྟེ། བསམ་གཏན་ལས་རུང་དུ་གནས་པ་ལ་གེགས་བྱེད་དོ། །ཐེ་ཚོམ་ལ། དོན་འགྱུར་གྱི་ཐེ་ཚོམ་ནི། ཕུང་པོ་འདི་བདག་ཡིན་ནམ་མ་ཡིན་
སྙམ་པ་ལས། དཔྱད་པས་མ་ཡིན་ནམ་ཞེས་པར་མཐོང་ནས་བདག་ཏུ་མི་དམིགས་པར་གནས་པ་ལྟ་བུ་དོན་འགྱུར་གྱི་ཐེ་ཚོམ། རི་ལ་སོགས་པར་རྟག་པར་འདུག་པས། འདུས་བྱས་མི་རྟག་
པར་བཤད་པ་འདི་མི་བདེན་ནམ་སྙམ་པ་ནི་དོན་མི་འགྱུར་གྱི་ཐེ་ཚོམ། དེས་ནི་ལོག་ལྟ་འདྲེན་ཞིང་། ཞི་ལྷག་གཉིས་ཀ་ལ་གེགས་བྱེད་དོ། །དེས་ན་དོན་འགྱུར་གྱི་ཐེ་ཚོམ། ཁ་ཅིག་བསམ་
བལ གཏན་གྱི་ཉེར་ལྡོག་ཏུ་འགྱུར་བ་ཡོད་ཀྱང་། ཐེ་ཚོམ་དང་བསམ་གཏན་གྱི་དངོས་གཞི་ལྷན་ཅིག་ཏུ་མི་གནས་པས་ཐེ་ཚོམ་ཙམ་སྒྲིབ་བར་བཤད་པ་ཡིན་ནོ། །སྒྲིབ་པ་དེ་དག་ཕལ་ཆེ་ལ་ནི་

འཆི་བ་མི་རྟག་པའི་འདུ་ཤེས་བསྒོམ་པས་སེལ་ལ། ཁྱད་པར་བྱིང་རྒོད་ནི། གནས་ཧ་ཅང་གྲང་བ་དང་མཐོ་བ། དུས་དགུན་ཟས་ཉུང་ཞིང་མི་བཅུད་པ། གྲོགས་རླུང་ཁམས་པ་སྨྲ་བ་
མང་པོ་ཅན། ཡུལ་ལ་རྟག་ཏུ་སེམས་པ་པོ་རྒོད་པའི་རྒྱུ་དང་། དེ་ལས་ལྡོག་སྟེ་གནས་དྲོ་ཆེས་བ་དམའ་བ་སོགས་བྱིང་བའི་རྒྱུ་སྟེ། རྒྱུ་དེ་དག་སྤངས་པས་སེལ་ལ། ཧ་ཅང་རྩོལ་ཆེ་བས་
བྱུང་བའི་བྱིང་རྒོད་ནི་གཉེན་པོ་འདུ་མི་བྱེད་པ། བཏང་སྙོམས་སུ་བྱ་བ་གློད་པའི་མན་ངག་གིས་སེལ་ལོ། །གནོད་སེམས་ཀྱི་གཉེན་པོར་བྱམས་པ་དང་། འདོད་འདུན་གྱི་གཉེན་པོ་མི་རྟག་
པ་དང་། མི་སྡུག་པ་སྒོམ་ལ། འགྱོད་པ་དང་ཐེ་ཚོམ་ནི་དང་དུ་ལེན་ཞིང་། རྗེས་སུ་མི་འབྲང་བས་སེལ་ལོ། །སེམས་གནས་པའི་ཐབས་དགུ་ནི། མདོ་ལས། སེམས་འཇོག་པར་བྱེད།
ཀུན་ཏུ་འཇོག་པར་བྱེད། ངེས་པར་འཇོག་པར་བྱེད། ཉེ་བར་འཇོག་པར་བྱེད། དུལ་བར་བྱེད། ཞི་བར་བྱེད་ཉེ་བར་ཞི་བར་བྱེད། རྒྱུད་གཅིག་ཏུ་བྱེད། མཉམ་པ་འཇོག་པར་བྱེད།

༄༅། །ཅེས་དང་། མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། །དེའི་རྒྱུན་རྣམ་པར་གཡེང་མི་བྱ། །རྣམ་གཡེང་མྱུར་དུ་རྟོགས་བྱས་ནས། །དེ་ལས་སླར་ནི་བླན་པར་བྱ། །
བློ་ལྡན་གོང་ནས་གོང་དུ་ཡང་། །སེམས་ནི་ནང་དུ་བསྡུ་བར་བྱ། །དེ་ནས་ཡོན་ཏན་མཐོང་བའི་ཕྱིར། །ཏིང་ངེ་འཛིན་ལ་སེམས་གདུལ་ལོ། །རྣམ་གཡེང་ཉེས་པ་མཐོང་བའི་ཕྱིར། །དེ་ལ་མི་
དགའ་ཞི་བར་བྱ། །བརྣབ་སེམས་ཡིད་མི་བདེ་ལ་སོགས། །ལངས་པ་དེ་བཞིན་ཞི་བར་བྱ། །དེ་ནས་སྡོམ་བརྩོན་ཅན་གྱིས་ནི། །སེམས་ལ་མངོན་པར་འདུ་བྱེད་བཅས། །ངང་
གི་ངང་གིས་འབྱུང་བ་ཐོབ། །དེ་གོམས་པ་ལས་འདུ་མི་བྱེད། །ཅེས་པས། དེ་ཡང་ཞི་གནས་སྒོམ་པ་ན། སེམས་འཇོག་པར་བྱེད་ཅེས་པས། དང་པོར་ཏིང་ངེ་འཛིན་གྱི་དམིགས་པ་ལ་
བྷཱཝ སེམས་རྩེ་གཅིག་ཏུ་གཏད་པར་བྱའོ། །གཉིས་པ་སེམས་ཀུན་ཏུ་འཇོག་པར་བྱེད་ཅེས་པས། ཏིང་ངེ་འཛིན་དེའི་རྒྱུན་ཕྱི་རོལ་དུ་རྣམ་པར་གཡེང་བར་མི་བྱའོ། །གསུམ་པ་སེམས་ངེས་

པར་འཇོག་པར་བྱེད་ཅེས་པས། གལ་ཏེ་རྣམ་གཡེང་བྱུང་ན་མྱུར་དུ་རྟོགས་པར་བྱས་ནས་རྣམ་གཡེང་དེ་ལས་སླར་སེམས་ཏིང་ངེ་འཛིན་ལ་བླན་པར་བྱའོ། །བཞི་པ་སེམས་ཉེ་བར་འཇོག་པར་
བྱེད་ཅེས་པས། བློ་ལྡན་བྱང་ཆུབ་སེམས་དཔའི་གོང་ནས་གོང་དུ་སྟེ། ཡང་དང་ཡང་དུ་སེམས་དམིགས་པ་ལ་རྩེ་གཅིག་ཏུ་བསྡུ་བར་བྱའོ། །ལྔ་པ་སེམས་དུལ་བར་བྱེད་ཅེས་པས། དེ་ནས་ཏིང་།
ངེ་འཛིན་གྱི་ཡོན་ཏན་མཐོང་བའི་ཕྱིར། ཏིང་ངེ་འཛིན་ལ་གནས་ནས་སེམས་བྱིང་བ་དང་། རྒོད་པ་འདུལ་ལོ། །དྲུག་པ་སེམས་ཞི་བར་བྱེད་ཅེས་བས། རྣམ་གཡེང་སྟེ། ཉོན་མོངས་པ་དང།
རྣམ་རྟོག་གིས་རྒྱུད་འཁྲུགས་པར་འགྱུར་བ་ལ་སོགས་པའི་ཉེས་པ་མཐོང་བའི་ཕྱིར། རྣམ་གཡེང་གིས་སེམས་དམིགས་པ་དེ་ལ་མི་དགའ་བ་གཉེན་པོས་ཞི་བར་བྱའོ། །བདུན་པ་སེམས་
ཉེ་བར་ཞི་བར་བྱེད་ཅེས་པས། སེམས་རྩེ་གཅིག་པའི་དམིགས་རྣམ་བརྗེད་ནས། བསམ་གཏན་གྱི་མི་མཐུན་ཕྱོགས་པ་བརྣབ་སེམས་དང་ཡིད་མི་བདེ་བ་ལ་སོགས་སྒྲིབ་པ་ལྔ་པོ་རྣམས་དང་།

༄༅། །གཞན་ཡང་ཉོན་མོངས་པ་དང་། ཉེ་བའི་ཉོན་མོངས་པ་ལངས་པ་ན། རྣམ་གཡེང་ཞི་བར་བྱེད་པ་དེ་བཞིན་དུ་ཞི་བར་བྱའོ། །བརྣབ་སེམས་དང་ཡིད་མི་བདེ་ནི་འདིར་འདོད་
པ་ལ་འདུན་པ་དང་། གནོད་སེམས་ཡིན་ནོ། །བརྒྱད་པ་སེམས་རྒྱུད་གཅིག་ཏུ་བྱེད་ཅེས་པས། དེ་ནས་སྡོམ་བརྩོན་ཅན་ཞི་གནས་ཀྱི་ཏིང་ངེ་འཛིན་བསྒོམ་པའི་བྱང་སེམས་དེའི་སེམས་ལ་འབད་
རྩོལ་མངོན་པར་འདུ་བྱེད་པ་དང་བཅས་པའི་གཉེན་པོ་རང་གི་ངང་གིས་འབྱུང་བ་ཐོབ་པའོ། །དགུ་པ་སེམས་མཉམ་པར་འཇོག་པར་བྱེད་ཅེས་པས། གཉེན་པོ་རང་ཤུགས་ཀྱིས་འབྱུང་བ་དེ་
གོམས་པར་བྱས་པ་ལས་འབད་རྩོལ་དང་བཅས་པས་གཉེན་པོ་འདུ་མི་བྱེད་བཞིན་དུ་བྱིང་རྒོད་མེད་པའི་ཏིང་ངེ་འཛིན་འབྱུང་བའོ། །ཡང་ན་ཉེས་པ་ལྔ་སྤོང་འདུ་བྱེད་བརྒྱད་བརྟེན་པ་ནི། དེ་
ཡང་ཉེས་པ་ནི། དབུས་མཐའ་ལས། ལེ་ལོ་དང་ནི་གདམས་ངག་རྣམས། །བརྗེད་དང་བྱིང་དང་རྒོད་པ་དང་། །འདུ་མི་བྱེད་དང་འདུ་བྱེད་དེ། །འདི་དག་ཉེས་པ་ལྔར་འདོད་དོ། །ཞེས་པས།

ཏིང་ངེ་འཛིན་གྱི་སྦྱོར་བ་ལ་མ་ཞུགས་པ་ན་ལེ་ལོ་དང་། ཞུགས་པ་ན་གདམས་ངག་བརྗེད་པ་དང་། ཞུགས་པ་དངོས་གཞིའི་དུས་ན་བྱིང་རྒོད་དང་། བྱིང་རྒོད་བྱུང་བ་ན་དེའི་གཉེན་པོ་འདུ་མི་བྱེད་
པ་དང་། བྱིང་རྒོད་མེད་པ་རྣལ་དུ་གནས་པ་ན། གཉེན་པོ་འདུ་བྱེད་པས་བར་དུ་གཅོད་དོ། །དེ་ལྟར་ཉེས་པ་ལྔ་པོ་དེ་འདུ་བྱེད་བརྒྱད་ཀྱིས་སྤོང་ཚུལ་ཡང་། དེ་ཉིད་ལས། གནས་དང་དེ་ལ་།
གནས་པ་དང་། །རྒྱུ་དང་འབྲས་བུ་ཉིད་དུའོ། །དམིགས་པ་བརྗེད་པར་མ་གྱུར་དང་། །བྱིང་དང་རྒོད་པ་རྟོགས་པ་དང་། །དེ་སྤོང་མངོན་པར་འདུ་བྱེད་དང་། །ཞི་ཚེ་རྣལ་དུ་འཇུག་པའོ། །
ཞེས་པས། རྩོལ་བའི་གནས་འདུན་པ་དང་། གནས་པ་རྩོལ་བ་དང་། འདུན་པའི་རྒྱུ་དད་པ་དང་། རྩོལ་བའི་འབྲས་བུ་ཤིན་ཏུ་སྦྱངས་པ་སྟེ། དད་པས་ཐོབ་པར་བྱ་བ་ཡོན་ཏན་དུ་རིག་ནས་འདུན་པས་
དོན་དུ་གཉེར་ཏེ་རྩོལ་བས་བསམ་པ་ལ་འབད་པས་ལུས་སེམས་ལས་སུ་རུང་བའི་ཤིན་ཏུ་སྦྱངས་པ་ཐོབ་པ་ན་ལེ་ལོ་མི་འབྱུང་བའི་ཕྱིར་རོ། །གདམས་ངག་བརྗེད་པའི་གཉེན་པོར་དམིགས་པ་མི་

༄༅། །བརྗེད་པའི་དྲན་པའོ། །བྱིང་རྒོད་ཀྱི་གཉེན་པོ་དེ་བྱུང་བར་རྟོགས་པའི་ཤེས་བཞིན་ནོ། །འདུ་མི་བྱེད་པ་གཉེན་པོ་དེ་སྤོང་བའི་ཐབས་མངོན་པར་འདུ་བྱེད་པའི་སེམས་པའོ། །འདུ་
བྱེད་པའི་གཉེན་པོར་སེམས་རྣལ་དུ་འཇུག་པའི་བཏང་སྙོམས་སོ། །སྤོང་བའི་འདུ་བྱེད་བརྒྱད་ནི། འདུན་པ་དང་རྩོལ་པ་དང་། དད་པ་དང་། ཤིན་ཏུ་སྦྱངས་པ་དང། དྲན་པ་དང་། །
ཤེས་བཞིན་དང་། སེམས་པ་དང་། བཏང་སྙོམས་སོ། །དེ་ལ་དང་པོ་གསུམ་ཐབས་གཅིག་བྱས་ནས་འབད་དེ། དད་པས་ཡིད་ཆེས་ནས། འདུན་པས་དོན་དུ་གཉེར་ལ་རྩོལ་བས་ལམ་ལ་
ཟ འབད་པའི་ཕྱིར་དང་། ཤིན་སྦྱངས་ཀྱིས་ལུས་སེམས་ལས་སུ་རུང་བའི་དགའ་བདེས་ཁྱབ་པར་བྱེད་པས་ལུས་སེམས་ལ་ཕན་འདོགས་པའོ། །དྲན་པས་སེམས་དམིགས་པ་ལས་མི་འཕྲོ་
བ བར་བྱེད་ལ། ཤེས་བཞིན་གྱིས་སེམས་འཕྲོ་བ་རིག་པར་བྱེད་པའི་ཕྱིར་དམིགས་པ་ལ་སེམས་གཏད་པར་བྱེད་ལ། སེམས་པས་བྱིང་བ་སྟེ་ཞུམ་པའི་གཉེན་པོར་སེམས་རབ་ཏུ་འཛིན་ཅིང་། རྒོད་

པའི་གཉེན་པོར་སེམས་རབ་ཏུ་འཇོག་པར་བྱེད་པ་ནི་བྱིང་རྒོད་བྱུང་དུས་གཉེན་པོར་འདུ་མི་བྱེད་པའི་གཉེན་པོའོ། །བཏང་སྙོམས་ཀྱི་བྱིང་རྒོད་མེད་པར་ཆ་མཉམ་ན་རྩོལ་བ་གློད་ནས་འཇོག་པ་ནི། ཞི་།
ཚེ་རྣལ་དུ་འདུག་པའོ། །ཞེས་པའི་འདུ་བྱེད་པའི་གཉེན་པོའོ། །དེ་ལྟར་བསམ་གཏན་བསྒོམ་པ་ལ་འདུ་འཛི་དང་། རྣམ་གཡེང་གི་ཉེས་པ་མཐོང་ནས། དབེན་པར་སོང་སྟེ། འདོད་པའི་།
རྣམ་རྟོག་ཐམས་ཅད་ལས་ཡིད་རང་དུ་ཕྱོགས་ནས་སྐྱིལ་ཀྲུང་གིས་རྣམ་སྣང་ཆོས་བདུན་ལྡན་པས་འདུག་སྟེ། བདག་གཞན་གཉམ་པ་དང་བརྗེ་བའི་བྱང་ཆུབ་ཀྱི་སེམས་ཆོས་ཐམས་ཅད་གཟོད་
ནས་དག་པའི་ཤེས་རབ་དྲི་མ་མེད་པ་ལ་དམིགས་ནས་སེམས་ཅན་ཐམས་ཅད་ཀྱི་དོན་དུ་བྱང་ཆུབ་འཐོབ་བའི་ཕྱིར་སྐད་ཅིག་ཙམ་ཡང་མི་གཡེང་པར་མཉམ་པར་བཞག་པར་བྱ་ཞིང་། བསམ་
གཏན་གྱིས་སྒྲིབ་པ་ཉེར་བ་གང་བྱུང་ཟློག་ཅིང་། རྩེ་གཅིག་ཏུ་བཞག་པས། དང་པོར་དམིགས་པ་ལ་རྩེ་གཅིག་པ་འདོད་པའི་ཞི་གནས་སྐྱེ་ལ། སླར་གོང་ནས་གོང་དུ་ཏིང་ངེ་འཛིན་གྱི་རོ་མི་

༄༅། །མྱོང་ཞིང་། ཆོག་མི་ཤེས་ལ། མཚན་མར་མི་འཛིན་པར་བཞག་པས་བྱང་ཆུབ་ཀྱི་སེམས་ཀུན་རྫོབ་བམ། དོན་དམ་པའི་རྣམ་པ་གང་ལ་དམིགས་པ་དེ་ཉིད་ལ། རྟོག་པ། དཔྱོད་པ།
དགའ་བ། བདེ་བ། སེམས་རྩེ་གཅིག་པ་སྟེ་ཡན་ལག་ལྔ་དང་ལྡན་པས་རྩེ་གཅིག་ཏུ་གནས་པས་བསམ་གཏན་གྱི་དངོས་གཞི་ཁྱད་པར་ཅན་སྐྱེ་བར་འགྱུར་ལ། དེ་ཡང་གོང་ལྟར་བསྐྱངས་པས། །
རྟོག་དཔྱོད། ཚོར་བ། བདེ་བ། སྡུག་བསྔལ། ཡིད་བདེ་བ། མི་བདེ་བ། དབུགས་དབྱུང་། རྡུབ་སྟེ་ཉེས་སྐྱོན་བརྒྱད་དང་བྲལ་བའི་བསམ་གཏན་བཞི་པའི་དངོས་གཞི་ཁྱད་པར་ཅན་
འཐོབ་ཅིང་། དེ་ལས་གཞན་གྱི་སེམས་ལ་དམིགས་ཏེ་བཞག་པས་གཞན་སེམས་ཤེས་པའི་མངོན་ཤེས་དང་། སྔོན་དང་ཕྱི་མའི་གནས་ལ་དམིགས་ཏེ་བཞག་པས། སྔོན་གནས་རྗེས་དྲན་སོགས་
མངོན་ཤེས་ལྔ་སྐྱེ་ལ། དེའི་ཚེ་གཞན་དོན་གྱི་ནུས་པས་གང་རྫུ་འཕྲུལ་གྱིས་འདུལ་བ་དང་། ཆོས་བསྟན་པས་འདུལ་བ་དང་། ཚར་བཅད་པས་འདུལ་བ་དང་། སྤྱོ་བས་བདུལ་བ་དང་། སྤྲོ་བས་

འདུལ་བ་དང་། དོར་བས་འདུལ་བ་དང་། འདུན་པས་འདུལ་བ་སོགས་གདུལ་བྱའི་ཁམས་དང་འདུལ་བྱེད་ཀྱི་ཐབས་ཤེས་པས་དུས་ཇི་ལྟ་བཞིན་འཇུག་པས་སྦྱོར་བའི་གཞན་དོན་མཚན་ཉིད་པ་འགྲུབ་
པ་ཡིན་ནོ། །དེ་ཡང་གཞུང་ཚིག་གི་རྐང་བ་དང་པོས་ནི། བསམ་གཟུགས་ཀྱི་སེམས་དངོས་གཞི་ཐོབ་པའམ། རྗེས་མཐུན་ལུས་སེམས་ཤིན་སྦྱངས་ཀྱི་ནི་གནས་ཙམ་ཐོབ་ཀྱང་རྣམ་རྟོག་པའི་
རློམ་སེམས་དང་། རོ་མྱོང་བ་མེད་པས་ན་མཐོང་བའི་ཆོས་བདེ་བར་གནས་པའི་བསམ་གཏན་བསྟན་ལ། འདུ་ཤེས་མེད་པའི་སྙོམས་འཇུག་བྱིས་པ་ལམ་ལ་མ་ཞུགས་པའི་རྒྱུད་ན་ཡོད་པ་ལ་
བྱིས་པ་ཉེར་སྤྱོད་ཀྱི་བསམ་གཏན་དུ་གྲགས་ལ། འཇིག་འདས་གཉིས་ཀ་ལ་འདི་ལྟར་བསམ་གཏན་བཞི་དང། གཟུགས་མེད་པ་བཞི་དང་། འདས་ལམ་ལ་མཐར་གྱིས་གནས་པའི་སྙོམས་པར་
འཇུག་པ་དགུ་ལ་མཉམ་པར་བཞག་པ་དེའང། བསམ་གཏན་དང་པོ་ཡན་ལག་ལྔ་ལྡན་ལ། རྟོག་པ། དཔྱོད་པ། དགའ་བ། བདེ་བ། སེམས་རྩེ་གཅིག་པ་དང་ལྔ། དེ་ཡང་རྟོག་པ་དང་

༄༅། །དཔྱོད་པ་ལས་མ་འདས་པ་ནི་བསམ་གཏན་དང་པོའོ། །གཉིས་པ་ཡན་ལག་བཞི་སྟེ། ནང་རབ་ཏུ་དྭངས་པ་དགའ་བ་བདེ་བ། སེམས་རྩེ་གཅིག་པའོ། །དེ་ཡང་རྟོག་པ་མེད་ལ་།
དཔྱོད་པའི་ཆ་ཕྲ་བར་བཅས་པའོ། །གསུམ་པ་ཡན་ལག་ལྔ་སྟེ། དྲན་པ་ཤེས་བཞིན། བཏང་སྙོམས། བདེ་བ། སེམས་རྩེ་གཅིག་པ་སྟེ་རྟོག་དཔྱོད་གཉིས་ཀ་དང་བྲལ་བའོ། །བཞི་པ་།
ཡན་ལག་བཞི་སྟེ། དྲན་པ་ཡོངས་སུ་དག་པ། བཏང་སྙོམས་ཡོངས་སུ་དག་པ། ཚོར་བ་བཏང་སྙོམས། སེམས་རྩེ་གཅིག་པ་སྟེ་རྟོག་དཔྱོད་ཡོངས་སུ་སྤོང་བའོ། །འདི་དུས་སུ་ཞི་གནས་
རྐྱང་གཅིག་བསྒོམ་པས། སྟོན་གྱི་ནམ་མཁའ་སྤྲིན་མེད་ལྟར་གང་དུའང་མ་གྲུབ་ལ། སེམས་གསལ་ཙམ་མ་འགགས་པའི་ཏིང་ངེ་འཛིན་སྔོན་དང་མི་འདྲ་བ་ནི་ནམ་མཁའ་མཐའ་ཡས་སྐྱེ་མཆེད་ཀྱི་སེམས།
སེམས་གསལ་དྭངས་དེའང་མེད་པར་ནང་དུ་སེམས་རྩེ་གཅིག་པ་ནི་རྣམ་ཤེས་མཐའ་ཡས་སྐྱེ་མཆེད་ཀྱི་སེམས། ཚོ་རབ་ཕྲོ་མོ་དེའང་གར་སོང་ཆ་མེད་པ་ཅི་ཡང་མེད་པའི་རང་བཞིན་ཅན་ནི་ཅི་

ཡང་མེད་པའི་སྐྱེ་མཆེད་ཀྱི་སེམས། དེ་ཡང་ཞི་གནས་རྐྱང་གཅིག་ཏུ་ཐལ་ཆེ་བས་མི་རྟོག་པའི་གནས་ཆ་གང་ཡང་མི་འཚལ་བ་ནི། ཡོད་མིན་མེད་མིན་སྐྱེ་མཆེད་ཀྱི་སེམས་ཐོབ་པའོ། །དེར་ཚོར་
བ་དང་འདུ་ཤེས་འགོག་པས་འགོག་པའི་ཏིང་ངེ་འཛིན་ཞེས་བྱ་སྟེ་སྙོམས་པར་འཇུག་པ་དགུའོ། །འདུ་ཤེས་དང་ཚོར་བ་འགོག་པའི་སྙོམས་འཇུག་འདས་ལམ་ཁོ་ནས་ཐོབ་ཅིང་། ཉན་
རང་ཕྱིར་མི་འོང་ལུས་མངོན་བྱེད་དང། ཐེག་ཆེན་མཐོང་ལམ་དང་སྒོམ་ལམ་ས་བརྒྱད་པ་དག་འཇུག་པས་འཕགས་པ་ཁོ་ན་ལས་སོ་སྐྱེས་དེ་ལ་འཇུག་མི་ནུས་པར་བཤད་ལ། བསམ་གཟུགས་ཞི་
རགས་ཀྱི་རྣམ་པ་ཅན་སྒོམ་པས་རྣམ་རྟོག་གྱ་གྱུའི་གཟེབ་ལས་གྲོལ་བས་མཐོང་ཆོས་མངོན་གྱུར་དུ། ཚེ་འདིར་ཕན་པར་བདེ་བར་གནས་པ་དང་། །དེ་ཚོགས་གཉིས་ཀྱིས་འཕེན་པས་ཟིན་ན།
འཕགས་ལམ་གྱི་རྟེན་གཞིར་འགྱུར་བས་དོན་མེད་པའང་མ་ཡིན་ལ། དེ་ཡང་ཐར་པའི་ལམ་གསུམ་དུ་འགྲོ་བའི་ཚུལ་ནི། ཉན་ཐོས་ཀྱིས་རང་དོན་དུ་འཁོར་བ་ལས་གྲོལ་བར་འདོད་པས། གང་

༄༅། །ཟག་གིས་བདག་མེད་རྟོགས་པའི་སླད་དུ་དྲན་པ་ཉེར་བཞག་སོགས་ཀྱིས་བསྒོམ་པ་དང་། རང་རྒྱལ་གྱིས་དེའི་སྟེང་དུ་བཟུང་བ་རང་བཞིན་མེད་པར་རྟོགས་པའི་ཕྱིར་བསམ་གཏན་གྱི་
ཆ་སྔ་མ་ལྟར་བསྒོམ་པ་དང་། བྱང་ཆུབ་སེམས་དཔས་ནི་འཁོར་བ་ལས་གྲོལ་འདོད་གྱི་ཐབས་མཆོག་སྙིང་རྗེ་ཆེན་པོ་ལ་ཡོངས་སུ་བསླབ་ཅིང་། ང་དང་ང་ཡིར་འཛིན་པའི་ཆོས་དང་། གང་ཟག་
གི་བདག་རང་བཞིན་མེད་པར་གྲོལ་བའམ། གཟུང་བ་ཆོས་ཀྱི་བདག་ཡུལ་སྣང་གི་དངོས་པོས་སྟོང་ཞིང་། འཛིན་པ་ཆོས་ཀྱི་བདག་རང་གི་ངོ་བོས་སྟོང་པའི་བདག་མེད་དོན་གྱི་ཤེས་རབ་མངོན་དུ་
བསྒྲུབ་པར་བྱ་བའི་ཕྱིར། སྙོམས་འཇུག་དགུ་པ་དྲན་པ་ཉེར་བཞག་ནས་སྟོབས་ལྔའི་བར་བསྒོམ་པས་ན་ཐེག་ཆེན་ཚོགས་སྦྱོར་དུ། ཆོས་ཅན་གྱི་སྤྲོས་པ་དབྱིངས་སུ་ནུབ་ཀྱང་སྣང་ཡུལ་མ་
འགགས་ཤིང་། དེར་འཛིན་མེད་པ་ནི་མཉམ་བཞག་དང་། དེ་དག་ངོ་བོ་ཐ་མི་དད་པའི་སོ་སོར་རྟོག་པ་ནི་ལྷག་མཐོང་སྟེ། དེ་ལྟའི་ཞི་ལྷག་ཟུང་འབྲེལ་བཅོས་མ་ཙམ་མ་ཡིན་པ་རྒྱུད་ལ་སྐྱེས་

པའི་ཚོགས་སྦྱོར་གྱི་ཡོན་ཏན་ཕྱི་རོལ་པ་སོགས་ཀྱི་ཏིང་ངེ་འཛིན་ལས་ཁྱད་པར་འཕགས་པ་རྣམས་རིམ་གྱིས་ཐོབ་ཅིང་བགྲོད་པ་ནི། དོན་རབ་འབྱེད་པའི་བསམ་གཏན་ཞེས་སུ་གྲགས་པ་དང་། །
མངོན་ཤེས་ཕྲ་མོ་ཚོགས་སྦྱོར་ནས་ཐོབ་ཀྱང་ཁྱད་པར་འཕགས་པ་མཐོང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་ཐོབ་པ་དང་། སེམས་ཟག་པ་ལས་གྲོལ་ནས་སྒོམ་ལམ་གྱི་ཡོན་ཏན་གོང་འཕེལ་
མངོན་ཤེས་ཁྱད་པར་ཅན་ལ་བརྟེན་ནས་མེ་གྱེན་དུ་འབར་བ་དང་། ཆུ་ཐུར་དུ་རྒྱུག་པ་ཆོས་ཉིད་ཡིན་པ་ལྟར་འབད་རྩོལ་མེད་པར་རང་ཤུགས་ཀྱི་གཞན་དོན་སྒྲུབ་པ་རྒྱ་ཆེན་པོ་དང་ལྡན་པ་ནི་དེ་
བཞིན་གཤེགས་དགའི་བསམ་གཏན་ཞེས་མཐོང་སྒོམ་གྱི་ལམ་ནས་མི་སློབ་པའི་བར་དུ་འཇོག་ལ། དེ་ལྟ་བུ་ཡི། བསམ་གཏན་གསུམ་གྱི་དོན་ལ་མཉམ་པར་འཇོག་ནུས་པའི་མཐུ་དང་ལྡན་
པར་ཤོག་ཅིག་ཅེས་སྨོན་པའོ། །དྲུག་པ་ཤེས་རབ་རྣམ་པ་གསུམ་ལ་སྨོན་པ་ནི། ཀུན་རྫོབ་སྒྱུ་མ་ལྟ་བུར་ཤེས་པ་དང་། །ནས། ཐོས་བསམ་སྒོམ་པའི་ཤེས་རབ་ལྡན་པར་ཤོག །ཅེས་པས། དེ་

༄༅། །ལ་ལམ་བདེན་ཀུན་རྫོབ་པ་ཐམས་ཅད་བཏགས་ཡོད་ཀྱི་ཆ་ནས་རྨི་ལམ་དང་སྒྱུ་མ་ལྟ་བུར་བདེན་པར་གྲུབ་པ་མེད་པར་ཤེས་པ་ནི། ཀུན་རྫོབ་རྟོགས་པའི་ཤེས་རབ་དང་། འགོག་
བདེན་དོན་དམ་པའི་ངོ་བོར་རྫས་ཡོད་སྤྲོས་པ་དང་བྲལ་བ་ནམ་མཁའ་ལྟར་རྟོགས་པ་ནི་དོན་དམ་རྟོགས་པའི་ཤེས་རབ་དང་། བདེན་གཉིས་ཀྱི་གནས་ལུགས་ཇི་བཞིན་ཤེས་པ་ཡ་བྲལ་དུ་མ་སོང་
བ་ཟུང་དུ་འཇུག་པ་ཁྱད་པར་འཕགས་པས་གདུལ་བྱ་སེམས་ཅན་གཞན་གྱི་དོན་འབད་མེད་རང་ཤུགས་སུ་འབྱུང་བ་སྟོང་ཉིད་རྟེན་འབྱུང་འགགས་མེད་སྒྱུ་མ་ལྟ་བུའི་ཐབས་ཕྱོགས་སྤྱོད་བ་རྒྱ་མཚོའི་སྒྲུབ་
ཚུལ་ལ་རབ་ཏུ་མཁས་པ་ཡིས། གཞན་དོན་སྒྲུབ་པའི་ཤེས་རབ་དང་། དེ་ཡང་ཐོས་པའི་ཤེས་རབ་ཀྱིས་ཆོས་དང་ཆོས་མ་ཡིན་པ་འབྱེད་ཅིང་། ལམ་བདེན་གྱི་མངོན་རྟོགས་ཐམས་ཅད་ཤེས་
པར་མ་བྱས་ན། བསམ་པ་དང་སྒོམ་པའི་ཡོན་ཏན་གནས་མ་ཡིན་པར་འཁུམས་པས་ན་ཐོག་མར་ཐོས་པའི་ཤེས་རབ་གལ་ཆེ། དེ་ཡང་ཇི་སྐད་དུ། ཤེས་རབ་མཆོག་ཡིན་དེ་གཞི་ནི། །ཐོས་པ་དེ་

ཕྱིར་ཐོས་པ་མཆོག །ཅེས་པས། ཕྱི་ནང་གི་གྲུབ་མཐའི་ཚུལ་རྣམས་ཤེས་པར་བྱས་ནས། ལམ་དང་ལམ་མིན་གྱི་འཇུག་ལྡོག་ལ་མཁས་པར་སློབ་དགོས་པས། དེ་ཡང་ཐོས་པར་བྱ་བ་ལ་གྲུབ་
མཐས་བློ་མ་བསྒྱུར་བ་དང་། བསྒྱུར་བ་གཉིས་ལས། དང་པོ་ལ། ཕྱལ་བ་དང་། རྒྱང་འཕེན་པའོ། །དེ་ལ་ཕྱལ་བ་ནི། ཚེ་སྔ་ཕྱི་དང་ལས་རྒྱུ་འབྲས་ངོ་མི་ཤེས་པས། དེའི་རྗེས་སུ་མི་།
ཞུགས་ཏེ་ཤིན་ཏུ་བླུན་པ་བྱོལ་སོང་ལྟ་བུའོ། །རྒྱང་འཕེན་པ་ནི། ཚེ་སྔ་ཕྱི་ལས་རྒྱུ་འབྲས་ཡོད་པར་ཐོས་ནས་ངོ་ཤེས་ཀྱང་། དེའི་རྗེས་སུ་མི་ཞུགས་པ། ཚེ་ཕྱི་མ་རྒྱང་དུ་བཞག་ནས། ཚེ་
འདིའི་ཅི་ཕན་རང་བདེ་སྒྲུབ་ནས། བཟོ་དང་རང་ཉིད་གསོ་བའི་སྨན་དཔྱད་ཙམ་གྱི་རྗེས་སུ་ཞུགས་པའོ། །གཉིས་པ་གྲུབ་མཐའི་བློ་བསྒྱུར་བ་ལ་གཉིས་ཏེ། འབྲས་བུ་འདོད་པ་ཙམ་དུ་མཐུན་ཀྱང་
ལམ་ལོག་པར་ཞུགས་པའི་མུ་སྟེགས་པ་དང་། འབྲས་བུ་ཡང་འདོད་ཅིང་ལམ་མ་ལོག་པར་ཞུགས་པ་ནང་པ་སངས་རྒྱས་པའོ། །དང་པོ་ལ་ངོ་བོ་ནི། ལོག་པའི་ཤེས་རབ་ཀྱི་ཕྱིན་ཅི་ལོག་གི་

༄༅། །གྲུབ་མཐའ་ལ་མངོན་པར་ཞེན་པའོ། །ངེས་ཚིག་ནི། ལྟ་བ་ངན་པ་ལ་མུ་བཅས། སྤྱོད་པ་ངན་པ་ལ་སྟེགས་བཅས་པས་ན་མུ་སྟེགས་པའོ། །དབྱེ་བ་མང་ཡང་། རང་ཤར་ལས། །
ལོག་པའི་ཐེག་པ་འདི་ལྟ་སྟེ། །འཇིག་ཚོགས་སུམ་བརྒྱ་དྲུག་ཅུར་འདོད། ཅེས་དང་། བསྡུ་ན་རྟག་ལྟ་དང་། ཆད་ལྟའོ། །དེ་ལ་དང་པོ་རྟག་པར་སྨྲ་བ་གྲངས་ཅན་སོགས་ཀྱིས་རྡུལ་མུན་པ་སྙིང་།
སྟོབས་གསུམ་ཆ་མཉམ་པའི་གཙོ་བོས་སྤྲུལ་པའི་རྣམ་འགྱུར་རྣམས་ལ་ལོངས་སྤྱོད་པ་པོ་བདག་རྟག་པ་སོགས་མཚན་ཉིད་ལྔ་ལྡན་དུ་འདོད་པ་དང། གཞན་ཡང་བདག་ཅེས་དཀར་བ། སྣུམ་པ། འདྲིལ་
བ། གཞིག་ཅིང་གཞོམ་དུ་མེད་པ་མཐེ་བོང་ཙམ་ནས། ཆུང་བ་ཏིལ་འབྲུ་ཙམ་པོ་ལུས་ཅན་མཐའ་དག་གི་སྙིང་ལ་གནས་པར་འདོད། ཕྱིས་གྲོལ་བའི་ཚེ་ནའང་མཐོ་རིས་ཀྱི་སྟེང་ན་གདུགས་དཀར་པོ་ཀུན་
ནས་བསྐོར་བ་ལྟར་ཐར་པ་མདོག་དབྱིབས་ཅན་དུ་འདོད་པའོ། །གཉིས་པ་ཆད་པར་སྨྲ་བ་ནི། རྒྱང་འཕེན་པ་སྟེ། ད་ལྟའི་མཐོང་ཐོས་བདེ་སྡུག་འགྲོ་བ་འདི་ལས། ཚེ་སྔ་ཕྱི། ལས་རྒྱུ་

འབྲས་སོགས་གང་ཡང་མེད་པར་འདོད་པའོ། །འདི་ལ་གཉིས་ཏེ། རྒྱུ་ཆད་པར་སྨྲ་བ་ནི། སྔར་གྱི་སེམས་ད་ལྟའི་འདི་མ་ཡིན་ཏེ། འབྱུང་བ་བཞི་ལ་རང་བཞིན་གྱིས་གནས་པའི་སེམས་ཡོད་
ཀྱང་དེ་ཉིད་འབྱུང་བའི་རྒྱས་འཐུམས་ཏེ་མི་མངོན་པ་ལས། དྲོད་རླན་སོགས་ཀྱི་རྐྱེན་དང་འཕྲད་པ་ནས། སེམས་དེ་ལངས་ནས་སེམས་ཅན་དུ་གྲུབ་པ་ཡིན་ཏེ། དེའི་རྒྱུ་མཚན། ས་ལ་རྩི་ཤིང་།
རྒྱས་པ་དང་ཆུ་ཐུར་དུ་འགྲོ་བ་དང་། མེ་གྱེན་དུ་འབར་བ་དང་། རླུང་གཡོ་བ་སོགས་སེམས་ཡོད་པས་སོ་ཟེར། འབྲས་བུ་ཆད་པར་སྨྲ་བ་ནི། ཚེ་སྔ་མ་མེད་པར་མ་ཟད་འབྱུང་བཞི་ལའང་
རྒྱུས་བསྐྱེད་པའི་སེམས་མེད་པར་ངོ་བོ་ཉིད་ཀྱིས་འབྱུང་བར་འདོད་དེ། དེ་ཡང་ཚེར་མ་རྣོན་པོར་བྱེད་པའི་རྒྱུ་མཚན་གྱིས་གཞོག་མཁན་མེད་དེ་རྣོ་ལ་གཟེངས་རིང་བ་འབྱུང་བ་དང་། ཉི་མ་ཤར་
ནས་འཆར་བ་དང་། ཆུ་མཐུར་དུ་འབབ་པ་སོགས་རྒྱུ་མེད་དུ་བྱུང་ལ་ཤི་ནས་རྗེས་མེད་པར་འགྲོ་བར་འདོད་དེ། དབང་ཕྱུག་ནག་པོའི་རྒྱུད་ལས། ཉི་ཤར་ཆུ་བོ་ཐུར་དུ་འབབ་པ་དང་། །སྲན་

༄༅། །ཟླུམ་ཚེར་མ་གཟེངས་རིང་རྣོ་བ་དང་། །རྨ་བྱའི་མདོངས་བཀྲ་ཤིན་ཏུ་མཛེས་པ་དང་། །རྒྱལ་པོའི་བུ་མོ་ལྟ་ན་སྡུག་པ་རྣམས། །སུས་ཀྱང་མ་བྱས་ངོ་བོ་ཉིད་ཀྱིས་བྱུང་། །འཇིག་
པའང་དངོས་མེད་ཕྱི་མ་ཡོད་མ་ཡིན། །འདི་ཀུན་རྣམ་བརྟགས་གློ་བུར་འཁྲུལ་པ་ཉིད། །ཅེས་སོ། །གཉིས་པ་ལ། ཕྱི་རོལ་པ་ལས་ཁྱད་པར་འཕགས་ཚུལ་དང་། ཁྱད་པར་དེ་ལྡན་གྱི་ནང་པ་
བྱུང་ཚུལ་དང་གཉིས། དང་པོ་ནི། ལྟ་བ་བཀའ་རྟགས་ཀྱི་ཕྱག་རྒྱ་བཞི་ཁས་ལེན་ཞིང་དཀོན་མཆོག་གསུམ་ལ་སྐྱབས་སུ་འགྲོ་བས་ཁྱད་པར་འཕགས་པའོ། །གཉིས་པ་ནི། བསྐལ་བ་འདི་ལ་ཐེག་
ཆེན་ལྟར་ན་སངས་རྒྱས་སྟོང་། ཐེག་དམན་ལྟར་ན་ལྔ་བརྒྱ་བྱུང་ལ། དེ་ཡང་འཛམ་བུ་གླིང་པའི་མི་རྣམས་ཀྱི་ཚེ་ལོ་དཔག་མེད་ཐུབ་པ་ནས་རིམ་བཞིན་བྲི་སྟེ། བཞི་ཁྲི་ལ་ཐུག་དུས་སངས་
རྒྱས་འཁོར་བ་འཇིག་བྱོན། སུམ་ཁྲིའི་ཚེ་གསེར་ཐུབ་བྱོན། ཉི་ཁྲིའི་ཚེ་འོད་སྲུང་བྱོན། ཚེ་ལོ་བརྒྱ་ཐུབ་པའི་ཚེ་བདག་ཅག་གི་སྟོན་པ་ཤཱཀྱ་ཐུབ་པ་འཇིག་རྟེན་དུ་བྱོན་ཏེ་ཆོས་ཀྱི་འཁོར་ལོ་

རིམ་པ་གསུམ་བསྐོར་ཞིང་། བཀའ་དང་པོ་བདེན་བཞིའི་ཆོས་འཁོར་གྱི་རྗེས་སུ་འབྲངས་ཏེ། ཐེག་པ་འོག་མའི་གྲུབ་མཐའ་སྨྲ་བ་ཉན་ཐོས་སྡེ་གཉིས་དང་། འཁོར་ལོ་བར་པ་དང་ཐ་མའི་རྗེས་
སུ་འབྲངས་ཏེ། ཐེག་ཆེན་གྱི་གྲུབ་མཐའ་སྨྲ་བ་དབུ་སེམས་གཉིས་བྱུང་ངོ། །དེ་ལ་དང་པོ་ཐེག་དམན་བྱེ་མདོ་གཉིས་ནི། སངས་རྒྱས་མྱ་ངན་ལས་འདས་པའི་འོག་ཏུ། བྱང་ཕྱོགས་རི་བོ་
འབིགས་བྱེད་གར་མཁན་གྱི་གཙུག་ལག་ཁང་དུ་འཕགས་པ་ཉེར་སྦས་ལ་སོགས་པའི་དགྲ་བཅོམ་པ་བདུན་གྱིས་མངོན་པ་བྱེ་བྲག་བཤད་མཛོད་ཆེན་མོ་ཞེས་བྱ་བ་བརྩམས་པས། དེའི་རྗེས་
སུ་འབྲངས་པའི་དུས་གསུམ་རྫས་ཀྱི་བྱེ་བྲག་ཏུ་སྨྲ་བས་བྱེ་བྲག་སྨྲ་བ་དང་། སངས་རྒྱས་ཀྱིས་གསུངས་པའི་མདོ་སྡེ་ཁོ་ན་ལ་ཡིད་བརྟན་དུ་བྱེད་པས་མདོ་སྡེ་པའོ། །དེའི་དང་པོ་བྱེ་བྲག་སྨྲ་
བས་ཤེས་བྱ་ཐམས་ཅད་གཞི་ལྔར་འདུས་པར་འདོད་དེ། དེ་ལ་སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་བྱུང་གི་གཞི། མི་ལྡན་པའི་འདུ་བྱེད་ཀྱི་གཞི། འདུས་མ་

༄༅། །བྱས་ཀྱི་གཞི་དང་ལྔའོ། །གཟུགས་ཀྱི་གཞིནི། མཛོད་ལས། གཟུགས་ནི་དབང་པོ་ལྔ་དང་དོན། །ལྔ་དང་རྣམ་རིག་བྱེད་མིན་ཉིད། །ཅེས་པས། དབང་དོན་གཟུགས་ཅན་
བཅུ་པོ་དེ་རྣམ་པར་རིག་བྱེད་ཀྱི་གཟུགས་སོ། །རྣམ་པར་རིག་བྱེད་མ་ཡིན་པའི་གཟུགས་ནི་སྡོམ་པ་དང་། སྡོམ་མིན་དང་། བར་མས་བསྡུས་པ་གསུམ་སྟེ། སྡོམ་པ་ནི། སོ་ཐར་གྱི་སྡོམ་
པ་ནོད་པའི་གང་ཟག་དེ་ཡང་ལུས་ཙོག་པུར་འདུག་ནས་ཐལ་མོ་སྦྱར་བ་སོགས་ལུས་ཀྱི་རྣམ་རིག་སྐྱབས་འགྲོ་བརྗོད་པ་སོགས་ངག་གི་རྣམ་རིག མཁན་སློབ་སོགས་ཀྱང་ལུས་སྟངས་སྐྱིལ་ཀྲུང་
སོགས་ལུས་ཀྱི་རྣམ་རིག སྡོམ་པ་འབོག་ཆོག་འདོན་པ་སོགས་ངག་གི་རྣམ་རིག་གི་སྒོ་ནས་སྡོམ་པ་དེ་སྐད་ཅིག་དང་པོ་ལ་རྣམ་པར་རིག་བྱེད་ཀྱི་གཟུགས་སུ་སྐྱེ། སྡོམ་པ་ཐོབ་མཚམས་སེ་གོལ་
གྱིས་བརྡ་སྤྲོད་ནས། སློབ་བུའི་སྡོམ་པ་ཐོབ་བྱུང་སེམས་ཀྱིས་སྙམ་པའི་སྐད་ཅིག་གཉིས་པ་ཕན་ཆད་ནས་སྡོམ་པ་རྣམ་རིག་མ་ཡིན་པའི་གཟུགས་སུ་གནས། སྡོམ་པ་གཏོང་བའི་རྒྱུ་མ་བྱུང་བར་

གཡེང་བ་དང་། སེམས་མེད་ཀྱི་སྐབས་སུ་ཡང་སྡོམ་པ་དེ་ཡོད། སྡོམ་པའི་ངོ་བོ་ནི་དགེ་བ་ཡིན་པ་ལྟ་བུའོ། །སྡོམ་མིན་ཞེས་པ་མི་དགེ་བའི་ལས་ལམ་གྱི་དངོས་གཞི་སྡོམ་མིན་དང་། དེ་ཇི་
ལྟར་ཐོབ་ན། ལུས་ངག་སྤོང་བ་བདུན་ལས། ལྡོག་ཕྱོགས་སྲོག་གཅོད་པ་སོགས་གཞི་བསམ་སྦྱོར་བ་མཐར་ཐུག་ཚང་བ་ལས་ཐོབ་ཅིང་། ཤན་པ་ལ་སོགས་པའི་རིགས་སུ་སྐྱེས་པ་དེས་
འཐོབ་སླ་ཞིང་། སྲོག་གཅོད་ཀྱི་བྱ་བ་ལ་ཞུགས་ནས་རྩོམ་པ་ཙམ་ན་ཐོབ། རིགས་སུ་མ་སྐྱེས་ཀྱང་སྲོག་གཅོད་ལ་སོགས་པའི་བྱ་བས་འཚོ་བར་བྱའོ། །ཞེས་དམ་བཅས་པ་ལས་འཐོབ་པར་
འགྱུར་རོ། །བར་མའི་རྣམ་པར་རིག་མིན་གྱི་གཟུགས་ནི། དགེ་བཅུ་སོགས་བསོད་ནམས་ཀྱི་ཚོགས་བསགས་པ་ཁས་བླངས་ནས་ཐོག་ཏུ་མ་ཁེལ་བ་ལྟ་བུ་སྟེ། དགེ་བའི་རིག་མིན་པར་
མ་དད། བསོད་ནམས་མ་ཡིན་པའི་ལས་མི་དགེ་བ་བཅུ་སྟེ། སྲོག་གཅོད་པར་ཁས་བླངས་པ་ཐོག་ཏུ་མ་ཁེལ་བ་ལྟ་བུ་མི་དགེ་བའི་ངག་མིན་པར་མ་ལྟ་བུའོ། །ཁ་ཅིག་གིས་མི་དགེ་བའི་

༄༅། །དངོས་གཞི་མ་རྫོགས་པའི་སྤྱོད་མཇུག་གཉིས་པ་འདོད་པའང་ཡོད་དོ། །བསྟན་དུ་ཡོད་ལ་ཐོགས་པ་དང་བཅས་པའི་གཟུགས་ནི། རྡུལ་ཕྲན་ཆ་མེད་འདུས་པ་ལས་རགས་པ་གྲུབ་པའི་
གཟུགས་གཅིག་པུ་སྟེ། དེ་ནི་འདི་ནའོ། །ཆེ་གེ་མོ་ཞིག་གོ །ཞེས་པ་ལྟ་བུ་དངོས་སུ་གཞན་ལ་བསྟན་དུ་ཡོད་ལ། དེ་ཐོགས་བཅས་ཀྱང་ཡིན་ཏེ། རང་ཡོད་པའི་གོ་ས་ན། དངོས་པོ་གཞན་སྐྱེ་མི་ནུས་།
པ་དང་། གཟུགས་རི་སོགས་ཀྱི་བར་ཆོད་པས་དེས་བཞན་གྱི་གཟུགས་ཐོགས་ཤིང་སྒྲིབ་པའོ། །བསྟན་དུ་མེད་ལ་ཐོགས་པ་དང་བཅས་པའི་གཟུགས་ནི། དབང་པོ་ལྔ་དང་སྒྲ་དྲི་རོ་རེག་
བྱ་སྟེ། སྒྲིབ་པ་ཡོད་ལ་ཐོགས་པ་དང་བཅས་པའོ། །བསྟན་དུ་མེད་པ་ཐོགས་པ་མེད་པའི་གཟུགས་ནི། རྣམ་པར་རིག་བྱེད་མ་ཡིན་པའི་གཟུགས་ཏེ་སྡོམ་མིན་བར་མའོ། །སེམས་ཀྱི་གཞི་
རྣམ་ཤེས་དྲུག་པོས་མཐོང་ཙམ་ཐོས་ཙམ་ཚོར་ཙམ་རེག་ཙམ་དྲན་ཙམ་ཚོར་འདུ་སོགས་མ་སྐྱེས་པའི་སྐད་ཅིག་དང་པོ་ཡིན་ལ། ངོ་བོ་དགེ་མི་དགེ་གཉིས་ཀ་མིན་པའི་ལུང་མ་བསྟན་ཡིན། འཁོར་སེམས་

བྱུང་གི་གཞི་ནི་གཅིག་ཡིན་ལ། དེ་ཡང་སྐད་ཅིག་གཉིས་པར་ཚོར་འདུ་སོགས་སེམས་བྱུང་རྣམས་སེམས་ཀྱི་འཁོར་མཚུངས་པར་ལྡན་པས་ཡུལ་ལ་བྱ་བ་བྱས་པས་དགེ་མི་དགེའི་སེམས་སུ་འགྱུར་
བའོ༑ ༑ཚོར་བ་ཉམས་སུ་མྱོང་བའི་བདེ་སྡུག་བར་མ་དང་། འདུ་ཤེས་མཚན་མར་འཛིན་པའི་བདག་ཉིད་ཡུལ་དྲུག་གང་རུང་ལ་དམིགས་ནས་འདི་དཀར་པོའོ། །འདི་ནི་ནག་པོའོ་ཞེས་པ་ལྟར་ཡུལ་
ལ་མཚན་མར་འཛིན་པའོ། །ཚོར་ཕུང་འདུ་ཤེས་ཕུང་པོ་ལོགས་སུ་བགྲང་བའི་སེམས་བྱུང་ལྷག་མ་ཞེ་དགུ་འདུ་བྱེད་ཀྱི་ཕུང་པོར་བཞག་པའོ། །མི་ལྡན་པའི་འདུ་བྱེད་ཀྱི་གཞི་མཛོད་ལྟར་རྣམ་གྲངས་
བཅུ་བཞི་བསྟན་པ་ལ། དེ་སེམས་དང་མཚུངས་པར་ལྡན་པ་ཡང་མིན་ལ། གཟུགས་ཀྱི་རང་བཞིན་ཡང་མ་ཡིན་པས། ཕུང་པོ་ལྔའི་ནང་ཚན་གྱི་འདུ་བྱེད་གང་ཞིག་ཁོ་རང་གི་ངོ་བོ་བེམ་
ཤེས་གང་རུང་མ་ཡིན་པའོ། །འདུས་མ་བྱས་ཀྱི་གཞི་ནི་ནམ་མཁའ་དང་། སོ་སོར་བརྟགས་འགོག་དང་། སོ་སོར་བརྟགས་མིན་འགོག་དང་གསུམ་མོ། །བདེན་གཉིས་ཀྱི་འདོད་ཚུལ་ནི། རགས་

༄༅། །པའི་དངོས་པོ་ཆོས་གང་ཞིག་ལ་ཐོ་བ་ལ་སོགས་པས་ཆ་ཤས་སུ་བཅོམ་ཟིན་པའི་ཕྱིས་ནས་དེའི་བློ་མི་འཇུག་པ་བུམ་པ་ལྟ་བུ་དང་། བློ་ནི་ཤེས་རབ་སྟེ། དེས་བརྟག་ཞིང་དཔྱད་པས་ཡན་
ལག་གི་ཆོས་གཞན་རྣམས་སོ་སོར་ཕྱེ་ཞིང་བསལ་ན་མི་རྙེད་ཅིང་མ་གྲུབ་པས། དེས་བློ་མི་འཇུག་པ་ཆུ་ལ་སོགས་པ་བཞིན་ཏེ། ཐ་སྙད་དུ་བུམ་པ་ཡོད་དོ། །ཆུ་ཡོད་དོ། །ཞེས་བརྗོད་ན་བདེན་
པ་ཁོ་ནར་འགྱུར་གྱི་རྫུན་པར་མི་འགྱུར་བས། གཞན་དུ་གཡག་རྔ་དང་ནེ་སེང་ལྟ་བུ་ནི་ཀུན་རྫོབ་བདེན་པར་འདོད། རྡུལ་ཕྲ་རབ་གཉེན་པོས་བཅོམ་པ་དང་། བློ་ཤེས་རབ་ཀྱིས་གཞིག་སྟེ་གང་
ལ་ཡང་ཡན་ལག་སོ་སོར་དབྱེ་བར་མི་ནུས་ཤིང་། རྡུལ་ཕྲ་རབ་ཏུ་འཛིན་པའི་བློ་མི་འདོར་བ་རྡུལ་ཕྲན་ཕྱོགས་ཆས་བསལ་དུ་མི་གཏུབ་པ་དང་། ཤེས་པ་སྐད་ཅིག་མ་དུས་ཀྱི་ཆ་ཤས་སུ་དབྱེར་མི་
བཏུབ་པ། ཆོས་རྣམས་རང་དབང་དུ་སྐྱེད་པར་བྱེད་པ་ནི་དོན་དམ་པར་ཡོད་པ་ཡིན་པས་དོན་དམ་བདེན་པའི་མཚན་ཉིད་དུ་འདོད་པ་བྱེ་སྨྲའི་གྲུབ་མཐའ་སྟེ། མཛོད་ལས། གང་ལ་བཅོམ་དང་

བློ་ཡིས་གཞན། །བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་སོ། །ཕྱི་རོལ་གྱི་དོན་རྣམ་པར་མ་ཤར་བཞིན་དུ་དུས་མཉམ་
ཐུག་འཕྲད་དུ་རིག་པར་འདོད་དོ། །མདོ་སྡེ་པས་དེ་སུན་ཕྱུང་བ་ནི་མདོ་སྡེ་ལས། བསྟན་བཅོས་བྱེ་བྲག་བཤད་པ་ལ་ཚད་མར་བྱེད་པ་མི་འཐད་དེ། སློབ་དཔོན་དབྱིག་གཉེན་གྱིས། བསྟན་
བཅོས་དང་འགལ་བ་ནི་སླ་ཡི། །མདོ་དང་འགལ་བ་ནི་དེ་ལྟར་མ་ཡིན་ནོ། །ཞེས་གསུངས་པས་སོ། །མདོནི་གདུལ་བྱ་ལ་དགོངས་ཏེ་གསུངས་པ་མང་བས་དྲང་དོན་ཤས་ཆེའོ་སྙམ་ན། འོན་
བསྟན་བཅོས་ཉིད་ཀྱང་བཀའ་ལ་བརྟེན་ནས་བྱས་པས། བསྟན་བཅོས་ཀྱང་སྤོང་དགོས་པར་འགྱུར་རོ། །ཁྱེད་རང་གི་གཞུང་ལས། སྤྱོད་པ་རྣམས་ཀྱི་གཉེན་པོ་ནི། །ཆོས་ཀྱི་ཕུང་པོ་མཐུན་
པར་གསུངས། །ཞེས་བཤད་པ་མ་ཡིན་ནམ། དེས་ན་བཀའ་ཐམས་ཅད་ནི་གདུལ་བྱའི་ངོར་གསུངས་པས་ལེགས་པར་གསུངས་པ་ཁོ་ནའོ། །ཤེས་བྱ་གཞི་ལྔ་རྫས་སུ་འདོད་པ་མི་འཐད་དེ། །

༄༅། །རྫས་སུ་ཡོད་པ་དེ་ཅི། དེ་ཐ་སྙད་ཀྱིས་བརྗོད་དུ་རུང་བའི་ངོ་བོ་ཙམ་ལ་བྱའམ། རང་གི་མཚན་ཉིད་ཀྱི་དངོས་བོ་ཡོད་པ་ལ་བྱ། དང་པོ་ཡིན་ནོ་ཞེ་ན། འོ་ན་ཐམས་ཅད་རྫས་སུ་
ཡོད་པར་འགྱུར་བས་བརྟགས་ཡོད་གཏན་མི་སྲིད་པར་འགྱུར་རོ། །གལ་ཏེ་གཉིས་པ་ཡིན་ནོ་ཞེ་ན། རྣམ་པར་རིག་བྱེད་མ་ཡིན་པའི་གཟུགས་མ་གཏོགས། གཟུགས་དང་སེམས་དང་སེམས་
ལས་བྱུང་བའི་གཞི་ནི་རྫས་སུ་ཡོད་པ་བདེན་ན། རྣམ་རིག་མིན་གཟུགས་དང་། མི་ལྡན་པའི་འདུ་བྱེད་དང་། འདུས་མ་བྱས་རྫས་སུ་ཡོད་པར་ག་ལ་འགྱུར་ཏེ། རྣམ་རིག་མིན་གཟུགས་རྫས་གྲུབ་
དུ་ཡོད་ན་གཞིག་ཅིང་གཞོམ་དུ་རུང་བ་གཟུགས་ཀྱི་མཚན་ཉིད་དུ་མི་རུང་བའི་ཕྱིར་དང། རྡུལ་ཕྲན་མ་བསགས་པའི་བེམ་པོ་སྲིད་པར་ཐལ་བས་མངོན་སུམ་གྱིས་མི་འགྲུབ་ལ། ཕྱོགས་གང་དུ་
བལ མི་དམིགས་ཤིང་། དོན་གང་དང་མ་འབྲེལ་བའི་ཕྱིར་རྗེས་སུ་དཔག་པས་ཀྱང་མི་གྲུབ་སྟེ། ཙནྡྲ་ཧ་རིས་རིན་པོ་ཆེའི་ཕྲེང་བ་ལས། བསྟན་མེད་ཐོག་མེད་རྣམ་རིག་མིན། །དེ་ཕྱིར་མངོན་སུམ་

གྱིས་མི་འགྲུབ། །ཕྱོགས་འགལ་མ་གྲུབ་འབྲེལ་མི་འགྲུབ། །དེ་ཕྱིར་རྗེས་སུ་དཔག་པས་མིན། །སྒྲུབ་བྱེད་མེད་ལ་གནོད་མཐོང་ཕྱིར། །དེ་ཕྱིར་རྣམ་རིག་མིན་གཟུགས་མེད། །ཅེས་སོ། །
མི་ལྡན་པའི་འདུ་བྱེད་ཐོབ་པ་ལ་སོགས་པའང་། གཟུགས་སེམས། སེམས་ལས་བྱུང་བའི་གནས་སྐབས་ཀྱི་ཆོས་ལ་བཏགས་པ་ཙམ་ཡིན་ཏེ། དེ་མ་ཡིན་ན་གཟུགས་སེམས། སེམས་ལས་
བྱུང་བ་གསུམ་ལས་རྫས་གཞན་ཡིན་ནམ། དེ་དག་ཉིད་ཡིན། ལེགས་པར་དཔྱོད་ལ་དེ་ཡོད་པའི་རང་བཞིན་སྟོན་ཅིག དེ་ནི་རྫས་གྲུབ་ཏུ་མངོན་རྗེས་གང་གིས་ཀྱང་བསྟན་པར་མི་ནུས་སོ། །
གཞན་སྐྱེ་བ་སོགས་ཀྱང་རྫས་སུ་ཡོད་པའི་ཕྱིར། དུས་གསུམ་ཡང་དེར་ཐལ། འདོད་ན་འདས་པ་དང་མ་འོངས་པ་ད་ལྟར་དུ་ཡོད་པའི་ཕྱིར། འདས་པ་དང་མ་འོངས་པ་མ་ཡིན་པར་འགྱུར་རོ། །
སྔ་མ་ལས། གཟུགས་དང་སེམས་དང་སེམས་བྱུང་གི །གནས་སྐབས་ལ་བཏགས་མི་ལྡན་བྱེད། །དེ་ལས་གཞན་ནམ་དེ་ཉིད་ཡིན། །དེ་ལས་གཞན་ནམ་མངོན་སུམ་སོགས། །སྒྲུབ་བྱེད་

༄༅། །མེད་པ་གོང་བཞིན་ནོ། །མ་གྲུབ་པ་ལ་ཡོད་ཅེས་པའི། །ཐ་སྙད་མཁས་ལ་རུང་མ་ཡིན། །དེ་ཉིད་ཡིན་ན་ལེགས་བཤད་ཅི། །ཞེས་སོ། །ཡང་འདུས་མ་བྱས་རྫས་སུ་ཡོད་
ན་མྱ་ངན་ལས་འདས་པའང་རྫས་སུ་ཡོད་པར་ཐལ་ལོ། །དེ་འདོད་ན། མར་མེ་ཤི་བ་ཇི་བཞིན་དུ། །དེ་ཡི་སེམས་ཀྱི་རྣམ་པར་ཐར། །ཞེས་པ་དང་འགལ་ལོ། །དེས་འདུས་མ་བྱས་རྗེས་སུ་།
གྲུབ་པ་མི་རིགས་ཏེ། རྒྱུ་མེད་པའི་ཕྱིར། དེ་ཉིད་ལས། འགོག་སོགས་འདུས་མ་བྱས་རྣམས་ནི། །རྒྱུ་མེད་ཕྱིར་ན་རྟ་ཆུ་བཞིན། །རྐྱེན་དང་མི་ལྡན་དངོས་པོ་ནི། །འགའ་ཡང་གང་ནའང་རུང་
མ་ཡིན། །ཞེས་སོ། །ཕྱི་རོལ་གྱི་དོན་རྣམས་མ་ཤར་བཞིན་དུས་མཉམ་ཐུགས་འཕྲད་དུ་རིག་པར་མི་རིགས་ཏེ། རྣམ་པ་མེད་ན་འདིས་སྔོན་པོ་རྟོགས་ལ། འདིས་སེར་པོ་རྟོགས་ཞེས་དབྱེ་བར་མི་
ནུས་པར་འགྱུར་ལ། སྔོ་སོགས་ཀྱི་རྣམ་པར་མ་ཤར་ཞིང་། རིག་ཙམ་དུ་ཡུལ་ཀུན་ལ་མཚུངས་པའི་ཕྱིར་ཏེ། རྣམ་འགྲེལ་ལས། རང་སྤྱོད་ཡུལ་གྱིས་དབྱེར་མེད་ཅིང་། །ཐ་དད་པར་མྱོང་མེད་

དེ་ལ། །འདི་ནི་འདི་ལྟར་འདི་ལྟར་ནི། །མིན་ཞེས་ཐ་དད་འདི་མི་འགྱུར། །ཞེས་སོ། །མདོ་སྡེ་པའི་འདོད་པ་ནི། རིན་ཆེན་ཕྲེང་བ་ལས། འདི་ཉིད་ཕུང་པོ་ལྔ་ཉིད་ཙམ། །འདས་དང་
མ་འོངས་འགགས་མ་སྐྱེས། མེད་དེ་ད་ལྟར་རྫས་སུ་ཡོད། །རིག་བྱེད་མ་ཡིན་གཟུགས་མི་འདོད། །སྡོམ་སོགས་འདུ་བྱེད་སེམས་པ་ནི། །གྲོགས་དང་བཅས་པ་ཡིན་པར་འདོད། །ཅེས་པས།
ཚོར་འདུ་རྣམ་ཤེས་ཀྱི་ཕུང་བོ་གསུམ་དང་། གཟུགས་དང་འདུ་བྱེད་ཀྱི་ཕལ་ཆེར་རེ་དང་། ཆོས་ཀྱི་ཁམས་དང་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་མ་གཏོགས་ཁམས་ཕྱེད་དང་བཅོ་བརྒྱད། ། 
སྐྱེ་མཆེད་ཕྱེད་དང་བཅུ་གཉིས་རྫས་གྲུབ་ཏུ་འདོད་ལ། འདས་པ་དང་མ་འོངས་པ་འགགས་ཤིང་མ་སྐྱེས་པས་ད་ལྟར་ཁོ་ན་རྫས་སུ་ཡོད་པ་དང་། རྣམ་པར་རིག་བྱེད་མ་ཡིན་པ་གཟུགས་སུ་མི་
འདོད་ཅིང་། སྡོམ་པ་ལ་སོགས་པ་སེམས་པ་གྲོགས་དང་བཅས་པར་འདོད་ཅེས་གསུངས་སོ། །ཡེ་ཤེས་སྙིང་པོ་ལས། དུས་གསུམ་རྗེས་འགྲོ་དག་ཀྱང་མེད། །ཐོགས་པ་མེད་པའི་གཟུགས་།

༄༅། །ཡོད་མིན། །ཞེས་པས། དུས་གསུམ་རྫས་སུ་མི་འདོད་དེ་བཏགས་ཡོད་ཙམ་དུ་འདོད། རིག་མིན་གྱི་གཟུགས་ནི་སྤོང་སེམས་རྒྱུན་ཆགས་པ་ལ་སོགས་པ་ཡིན་པས་གཟུགས་
མ་ཡིན་ཏེ། གཟུགས་ཅན་ལ་བརྟེན་པའི་ཕྱིར། གཟུགས་སུ་བཏགས་པར་འདོད་དོ། །སེམས་དང་སེམས་ལས་བྱུང་བའི་གཞི་ནི། རང་གསལ་སྐད་ཅིག་མའི་རྫས་ཙམ་འདོད། མི་ལྡན་
པའི་འདུ་བྱེད་རྣམས་ཀྱང་། ཐལ་མོ་བསྐུམ་པའི་གནས་སྐབས་སུ་ཁུ་ཚུར་ཡིན་པ་བཞིན། གཟུགས་དང་། སེམས་དང་། སེམས་བྱུང་གི་གནས་སྐབས་ཡིན་པས། དེ་ལ་བཏགས་པ་ཙམ་ལས། 
དེ་གསུམ་ལས་རྫས་ཐ་དད་དུ་གྱུར་པ་མེད་པར་འདོད། འདུས་མ་བྱས་པའི་གཞི་ནི་དངོས་པོ་མེད་པའི་ཉིད་ལ་བཏགས་པ་ཙམ་དུ་འདོད། དེས་ན་མྱ་ངན་ལས་འདས་པའང་དངོས་པོ་མེད་པར་
འདོད་ཏེ། རིན་ཆེན་ཕྲེང་བ་ལས། མི་ལྡན་འདུ་བྱེད་གཟུགས་སེམས་དང་། །སེམས་བྱུང་གནས་སྐབས་བཏགས་པར་འདོད། །འདུས་མ་བྱས་གཞི་མེད་པར་འདོད། །ཅེས་དང་། ཡེ་ཤེས་

སྙིང་པོ་ལས། ནམ་མཁའ་མོ་གཤམ་བུ་དང་མཚུངས། །འགོག་པ་གཉིས་ཀྱང་དེ་དང་འདྲ། །འདུ་བྱེད་བེམ་པོ་ཡོད་མ་ཡིན། །ཞེས་སོ། །རིག་མིན་པ་མ་གཏོགས་པའི་མིག་སོགས་དབང་
པོ་རྣམས་ནི་རྣམ་ཤེས་ཀྱི་བདག་པོ་རྐྱེན་དང་། ཡུལ་གཟུགས་སོགས་རྣམས་ཀྱང་ཤེས་པ་ལ་རྣམ་པ་གཏོད་པའི་དམིགས་པའི་རྐྱེན་དུ་འདོད། རྡུལ་ཕྲ་རབ་ཆ་མེད་རེག་ལ་མ་འབྱར་བ་འདུས་པ་
ལས་རགས་པ་རྩོམ་པར་འདོད་དོ། །དེ་ཡང་གཟུགས་སྒྲ་དྲི་རོ་སོགས་ཕྱི་རོལ་གྱི་དོན་རིགས་པའི་གཟུགས་འཛིན་ནི་མི་འདོད་དོ། །ལྐོག་གྱུར་རམ་ཕག་ན་མོའི་ཚུལ་གྱི་ཕག་ཉལ་ལྟ་བུར་འདོད་ལ།
སེམས་དང་སེམས་བྱུང་གི་གཞི་སྒོ་ལྔའི་རྣམ་ཤེས་དང་། དེའི་འཁོར་སེམས་ལས་བྱུང་བ་ལ་སོགས་པ་ཡུལ་གཟུགས་སོགས་ལ་དམིགས་ཏེ། གཟུགས་སོགས་ཡུལ་ལྔ་མཐོང་བ་མེད་ཀྱང་། མིའི་
བཞིན་གྱིས་མེ་ལོང་ལ་རང་འདྲའི་རྣམ་པར་གཏད་པ་ལྟར། ཡུལ་གྱི་ཤེས་པ་སྐད་ཅིག་གཉིས་པར་ཡུལ་དེ་རང་དང་འདྲ་བའི་རྣམ་པ་གཏད་པ་ལས་བྱུང་བའོ། །དེའང་རྣམ་པ་མ་གཏད་བར་དུ་གཟུགས་

༄༅། །སོགས་ལྐོག་ཏུ་གྱུར་པ་ཡིན་ལ། རྣམ་པ་གཏོད་བྱེད་དེས་ཕྱི་རོལ་དུ་རྣམ་པ་གཏད་པས་གཟུགས་སོགས་མིག་སོགས་ལ་བར་བཏབ་པ་ལྟ་བུ་མངོན་དུ་བྱེད་པ་སྟེ། ཤེས་པ་དོན་གྱི་རྣམ་
པར་ཤར་བས་དེ་དང་འདྲ་བར་ཉམས་སུ་མྱོང་བ་ལ་དོན་མཐོང་ཞེས་རྣམ་པར་འཇོག་སྟེ། རྣམ་ངེས་ལས། འདྲ་བ་ཉམས་སུ་མྱོང་བ་ལ། །དོན་མྱོང་ཞེས་ནི་རྣམ་པར་བརྗོད། །ཅེས་སོ། །
མདོ་སྡེ་པ་ཁ་ཅིག་གིས་བདེན་གཉིས་ཀྱི་རྣམ་བཞག་ནི། རྣམ་འགྲེལ་ལས། དོན་བྱེད་ནུས་པ་གང་ཡིན་པ། །དེ་འདིར་དོན་དམ་ཡོད་པ་ཡིན། །གཞན་ནི་ཀུན་རྫོབ་ཡོད་པ་སྟེ། །དེ་དག་
རང་སྤྱིའི་མཚན་ཉིད་བཤད། །ཅེས་པས། དོན་དམ་པར་འབྲས་བུ་བསྐྱེད་ནུས་པ་རྣམས་རང་མཚན་ཞེས་རང་གི་མཚན་ཉིད་ཀྱིས་གྲུབ་པ་དོན་བྱེད་ནུས་པ་གང་ཡིན་པ་དེ། འདིར་དོན་དམ་
ཡོད་པ་ཡིན་ལ། དོན་དམ་པར་དོན་བྱེད་ནུས་པ་མ་ཡིན་པའི་ཆོས་རྣམས་སྤྱི་མཚན་དང་། རང་གི་མཚན་ཉིད་ཀྱིས་མ་གྲུབ་པ་དེ་ནི། དོན་དམ་ལས་གཞན་དུ་ནི་ཀུན་རྫོབ་ཏུ་ཡོད་པ་སྟེ། དེ་

དག་ཅེས་གཉིས་ཚིག་སྟེ། རང་མཚན་དོན་དམ་དང་། སྤྱི་མཚན་ཀུན་རྫོབ་སྟེ་བདེན་གཉིས་ཀྱི་མཚན་ཉིད་ཡིན་ནོ། །ཞེས་བཤད་དོ། །ལམ་ལྔའི་རྣམ་བཞག་ཙམ་ཁས་ལེན་ཀྱང་ས་བཅུའི་ཡེ་ཤེས་།
མི་འདོད་དོ། །ལམ་བདེན་ལ་ཤེས་པས་མ་ཁྱབ་སྟེ། ཟག་མེད་ཀྱི་ཕུང་པོ་ལྔ་ལམ་བདེན་ཡིན་པའི་ཕྱིར་རོ། །ཟག་མེད་ཀྱི་ཕུང་པོ་ལྔ་ནི། ཆོས་རབ་རྣམ་འབྱེད་ཀྱི་ཤེས་རབ་གཙོ་བོ་གྱུར་
པའི་འཁོར་དུ་ཚུལ་ཁྲིམས་ཀྱི་ཕུང་པོ་ཏིང་ངེ་འཛིན་གྱི་ཕུང་པོ། །ཤེས་རབ་ཀྱི་ཕུང་པོ། །རྣམ་པར་གྲོལ་བའི་ཕུང་པོ། །རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་སྟེ་ལྔའོ། །ཉན་
ཐོས་ཀྱི་བདེན་བཞི་བཅུ་དྲུག་སོགས་བསྒོམས་པས་མཐར་རྡོ་རྗེ་ལྟ་བུའི་ཏིང་ངེ་འཛིན་གྱིས་ཉོན་མོངས་པ་ཅན་གྱི་སྒྲིབ་པ་བཅོམ་སྟེ། དགྲ་བཅོམ་པའི་འབྲས་བུ་འཐོབ། ཟུང་བཞི་ཡ་བརྒྱད་ཞུགས་
གནས་བརྒྱད་པོ་གང་རུང་ལ་འཕགས་པས་ཁྱབ་པར་འདོད་དོ། །ཆོས་འཁོར་ལ་མཐོང་ལམ་གྱིས་ཁྱབ་པ་དང་། ལུང་གི་ཆོས་འཁོར་ལ་བདེན་བཞིའི་ཆོས་འཁོར་གྱིས་ཁྱབ་པར་འདོད་ཅིང་། །

༄༅། །མངོན་པ་སྡེ་བདུན་སངས་རྒྱས་ཀྱིས་གསུངས་པའི་བཀར་ཁས་ལེན་ལ། བཀའ་ལ་སྒྲ་ཇི་བཞིན་པས་ཁྱབ་པ་དང་། ཆོས་ཕུང་བརྒྱད་ཁྲི་ལས་བཞི་སྟོང་གི་རྣམ་བཞག་ཁས་མི་ལེན་ཏེ།
མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག །གང་རྣམས་ཐུབ་པས་གསུངས་དེ་དག །ཅེས་གསུངས་སོ། །སངས་རྒྱས་ཀྱིས་བྱང་ཆུབ་མངོན་དུ་མཛད་པའི་གནས་ནི་འདོད་ཁམས་སུ་ངེས་ཏེ་སྟོང་།
གསུམ་མི་འཇེད་ཀྱི་ཁམས་འདི་ལས། སྟུག་པོ་བཀོད་པ་སོགས་ལོངས་སྐུའི་ཞིང་དང་ལོངས་སྐུ་ཁས་མི་ལེན་ལ། རྣམ་མཁྱེན་གྱི་ཡེ་ཤེས་ཀྱང་མི་འདོད། ཀུན་གཞི་ཁས་མི་ལེན། གཉིས་
ཀས་ཐེག་ཆེན་སངས་རྒྱས་ཀྱི་བཀར་མི་འདོད། །བྱེ་སྨྲས་སངས་རྒྱས་ཀྱི་སྐུ་ནི་སྔར་བྱང་སེམས་སྦྱོར་ལམ་པའི་ལུས་རྟེན་དང་ཚེ་གཅིག་གིས་བསྡུས་པའི་ཕྱིར། སངས་རྒྱས་དཀོན་མཆོག་མིན་
ཡང་སངས་རྒྱས་སུ་ཁས་ལེན། སངས་རྒྱས་དཀོན་མཆོག་ནི་དེའི་ཐུགས་རྒྱུད་ཀྱི་ཟད་དང་མི་སྐྱེ་མཁྱེན་པའི་ཡེ་ཤེས་ལ་འདོད། མདོ་སྡེ་པས་རྟེན་གཟུགས་སྐུ་བརྟེན་པ་ཆོས་སྐུ་གཉིས་ཀ་སངས་རྒྱས་

དང་དགེ་འདུན་དཀོན་མཆོག་ཏུ་འདོད། དགེ་འདུན་ཡང་སློབ་པ་འཕགས་པ་རྣམས་ཟག་བཅས་ཡིན་པས་དགེ་འདུན་ལ་དགེ་འདུན་དཀོན་མཆོག་ནི་དེའི་ཐུགས་རྒྱུད་ཀྱི་ལམ་བདེན་ལ་འདོད་དོ། །
ཆོས་དཀོན་མཆོག་སངས་རྒྱས་ཉན་རང་གཉིས་ཀྱི་རྒྱུད་མྱང་འདས་གསུམ་དང་། ཉོན་མོངས་པ་དང་། སྡུག་བསྔལ་མ་ལུས་པ་ཞི་བའི་འགོག་བདེན་ལ་འཇོག་གོ །གཞན་ཡང་སངས་རྒྱས་ཀྱི་གཟུགས་
ཀྱི་སྐུ་སངས་རྒྱས་ཡིན་ཞིང་། ཐུགས་སྟོང་ཉིད་སྤྲོལ་བྲལ་ཆོས་སྐུ་སྟེ། མྱ་ངན་ལས་འདས་པའི་ངོ་བོ་བློ་ཡིས་ཟད་པའི་སྟོང་ཉིད་དེ་མར་མེ་ཤི་བ་ལྟ་བུར་འདོད། ཉན་ཐོས་གནས་མ་བུ་སོགས་ཀྱི་
རྟེན་དུ་རྫས་སུ་གྲུབ་པའི་གང་ཟག་གི་བདག་ཀྱང་ཡོད་པར་འདོད་ལ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱང་ཐེག་དམན་གྱི་སྡེ་སྣོད་གསུམ་ལ་སོ་སོའི་སེམས་བསྐྱེད་རྒྱ་ཆེ་ཆུང་གིས་
འབྱུང་བར་འདོད་དོ། །རྣལ་འབྱོར་སྤྱོད་པས་ཐེག་ཆེན་བཀར་སྒྲུབ་སྟེ། ཉན་ཐོས་རྣམས་ཐེག་པ་ཆེན་པོ་ཤིན་ཏུ་རྒྱས་པའམ། །རྨད་དུ་བྱུང་བའི་སྡེ་ནི་ཁོ་བོ་ཅག་གི་འདི་ཙམ་དུ་ཟད་ཀྱི། ཤེར་

༄༅། །ཕྱིན་དང་ཕལ་ཆེན་ལ་སོགས་པ་སངས་རྒྱས་མྱ་ངན་ལས་འདས་ནས་ཕྱིས་བྱུང་བ་ཡིན་པས་སངས་རྒྱས་ཀྱི་བཀའ་མ་ཡིན་ནོ་ཞེས་སྨྲའོ། །དེ་ཡང་དག་པ་མ་ཡིན་ཏེ། ཁོ་བོ་
ཅག་འདོད་པའི་ཐེག་ཆེན་འདི་བཀའ་མ་ཡིན་ན་སངས་རྒྱས་ཀྱི་ཆོས་ལོག་པ་འདི་ལྟ་བུར་འབྱུང་ངོ་ཞེས་ལུང་སྟོན་པ་རིགས་པར་མ་བསྟན་པའི་ཕྱིར་དང། ཐེག་ཆེན་ནི། ཉན་ཐོས་ཀྱི་ཐེག་པ་
དང་ལྷན་ཅིག་ཏུ་འབྱུང་བར་དམིགས་ཀྱི་ཕྱིས་བྱུང་བ་མ་ཡིན་པ་དང་། ཟབ་ཅིང་རྒྱ་ཆེ་བའི་ཆོས་འདི་རྟོག་གེ་བ་རྣམས་ཀྱི་སྤྱོད་ཡུལ་མ་ཡིན་པས་གང་ཟག་གཞན་གྱིས་བྱས་པར་མི་འགྲུབ་པའི་
ཕྱིར་དང་། འོན་ཏེ་གཞན་ཞིག་སངས་རྒྱས་ནས་བཤད་པ་ཡིན་ནོ་ཞེ་ན། དེ་ཉིད་ཀྱི་བཀའ་གྲུབ་པ་དང་། ཐེག་ཆེན་ཞེས་བྱ་བ་ཞིག་ཡོད་ན་འདི་ལས་གཞན་པ་མེད་པའི་ཕྱིར་དང་། མེད་ན་
བལ ཉན་ཐོས་ཀྱི་ཐེག་པ་ཡང་མེད་པ་དང་། དེ་ཡོད་ན་གཉིས་ཀ་ཡོད་པའི་ཕྱིར་དང་། གཅིག་ནི་བཀའ་ཡིན་ན་གཅིག་ཤོས་ནི་མ་ཡིན་ནོ། །ཞེས་བབ་མི་རུང་བའི་ཕྱིར་དང་། ཉན་ཐོས་ཀྱི་སྡེ་སྣོད་ལས་

གཞན་པའི་ཟབ་མོ་སྟོང་པ་ཉིད་དང་། རྒྱ་ཆེ་བ་བྱང་ཆུབ་སེམས་དཔའི་སྤྱོད་པ་སྟོན་པའི་སངས་རྒྱས་ཀྱི་ཐེག་པ་གཅིག་མེད་ན་སངས་རྒྱས་རྣམས་ཀྱང་མི་འབྱུང་བའི་ཕྱིར་དང་། ཐེག་ཆེན་གྱི་
ལམ་བསྒོམས་པས་ཉོན་མོངས་པའི་གཉེན་པོར་འགྱུར་ཏེ། རྣམ་པར་མི་རྟོག་པའི་ཡེ་ཤེས་ཐུབ་པ་མངོན་པར་གྲུབ་པའི་ཕྱིར་དང་། ཐེག་ཆེན་སྒྲ་སྣ་ཚོགས་ཀྱིས་གསུངས་པ་དེ་ཁྱེད་ཀྱི་རྟོགས་དཀའ་བས། །
དེ་སྒྲ་ཇི་བཞིན་པ་བཟུང་ནས་སངས་རྒྱས་ཀྱི་བཀའ་མ་ཡིན་ནོ་ཞེས་སྨྲ་བར་མི་བཏུབ་པའི་ཕྱིར་རོ། །དེ་ཡང་། མདོ་སྡེ་རྒྱན་ལས། སྔར་ལུང་མ་བསྟན་ལྷན་ཅིག་བྱུང་། །སྤྱོད་ཡུལ་མ་ཡིན་གྲུབ་༔
པ་དང་། །ཡོད་དང་མེད་ན་ཡོད་མེད་དང་། །གཉེན་པོ་དང་ནི་སྒྲ་གཞན་ཕྱིར། །ཞེས་དང་། ཡང་ཡུམ་ལ་སོགས་པ་ཆོས་ཐམས་ཅད་རང་བཞིན་མེད་པར་སྟོན་པ་དེ་རྣམས་ལ་བཀའི་མཚན་
ཉིད་གསུམ་མེད་པས་ཐེག་ཆེན་བཀའ་མིན་ནོ་ཞེ་ན། །མདོ་རྒྱན་ལས། རང་གི་མདོ་ལ་འཇུག་ཕྱིར་དང། །རང་གི་འདུལ་ལ་སྣང་ཕྱིར་དང། །ཟབ་པ་དང་ནི་རྒྱ་ཆེའི་ཕྱིར། །ཆོས་ཉིད་དང་ནི་

༄༅། །འགལ་བ་མེད། །ཅེས་པ་ལྟར། མཚན་ཉིད་གསུམ་ཡོད་མོད་ཀྱི། ཁྱོད་རང་གིས་དེ་ལྟར་མ་རྟོགས་པ་ཡིན་ནོ་ཞེས་ཐེག་ཆེན་བཀའ་བསྒྲུབ་བོ། །ཁྱོད་རང་གི་གཟུགས་ཀྱི་གཞི་ཕྱི་
དོན་རྡུལ་ཕྲ་རབ་དོན་དམ་པར་གྲུབ་པོ་ཞེས་སྨྲ་བ་ཇི་ལྟར་གྲུབ་སྟེ་མ་གྲུབ། དེ་ཡང་དག་པ་མ་ཡིན་ཏེ། ཁྱེད་རང་གི་ལུགས་ཀྱིས་སྒྲ་མེད་ཕྲ་རབ་རྡུལ་རྫས་བརྒྱད། ཅེས་འདོད་པས་ནི། རྫས་
བརྒྱད་མེད་པས་རྡུལ་མེད་ལ་རྫས་བརྒྱད་པོ་སོ་སོ་ནས་གྲུབ་པ་མེད་པའི་ཕྱིར། རྡུལ་ཉིད་ཀྱང་མེད་པར་ཐལ་བའི་ཕྱིར་རོ། །འོ་ན་ཕྱི་རོལ་གྱི་དོན་མངོན་སུམ་དུ་ཡོད་པ་དང་འགལ་ལོ་སྙམ་ན། དེ་
ཡང་དག་པ་མ་ཡིན་ཏེ། ལང་གཤེགས་ལས། བག་ཆགས་ཀྱིས་ནི་དཀྲུགས་པའི་སེམས། །དོན་དུ་སྣང་བ་རབ་ཏུ་འབྱུང་། །དོན་ཡོད་མ་ཡིན་སེམས་ཉིད་དེ། །ཕྱི་རོལ་དོན་མཐོང་ལོག་པ་ཡིན། །
ཞེས་གསུངས་པས། སེམས་ཉིད་འཁྲུལ་བའི་དབང་གིས་སྣང་བ་སྣ་ཚོགས་པར་སྣང་བའི་ཕྱིར་རོ། །གལ་ཏེ་སངས་རྒྱས་ཀྱིས་ཕྱི་རོལ་གྱི་དོན་ཡོད་པར་གསུངས་པ་མ་ཡིན་ནམ་ཞེ་ན། དེ་དགོངས་

པ་ཅན་ཡིན་ཏེ། ཉི་ཤུ་པ་ལས། གཟུགས་སོགས་སྐྱེ་མཆེད་ཡོད་པར་ནི། །དེས་འདུལ་བ་ཡི་སྐྱེ་བོ་ལ། །དགོངས་པའི་དབང་གིས་གསུངས་པ་སྟེ། །བརྫུས་ཏེ་བྱུང་བའི་སེམས་ཅན་བཞིན། ། །
ཞེས་ཏེ། ཕྱི་མ་ལ་སེམས་རྒྱུད་རྒྱུན་མི་འཆད་པ་ལ་དགོངས་ནས་བར་སྲིད་ཡོད་པར་གསུངས་པ་ལྟ་བུའོ། །དེའི་དགོངས་གཞི་ནི། གཟུགས་སོགས་སུ་སྣང་བའི་རྣམ་རིག་དེ་ཉིད་ཀྱིས། །
ས་བོན་ལ་བག་ཆགས་བསྒོས་པའི་དབང་དང་། རྣམ་ཤེས་དྲུག་ལ་གཟུགས་སོགས་སྣང་བའི་རྣམ་རིག་ལ་དགོངས་ནས་གཟུགས་དང་མིག་གི་སྐྱེ་མཆེད་དུ་གསུངས་པ་ཡིན་ཏེ། དེ་ཉིད་ལས། རང་
གི་ས་བོན་གང་ལས་སུ། །རྣམ་རིག་སྣང་བ་གང་བྱུང་བ། །དེ་དང་དེའི་སྐྱེ་མཆེད་ནི། །རྣམ་པ་གཉིས་སུ་ཐུབ་པས་གསུངས། །ཞེས་སོ། །མི་ལྡན་པའི་འདུ་བྱེད་བཏགས་ཙམ་དུ་འདོད་པ་
འདྲ་ལ། འདུས་མ་བྱས་མེད་པ་ཁོ་ནར་ཡང་མི་འདོད་དེ་མདོ་ལས། ངོ་བོ་ཉིད་མི་སྐྱེ་མི་འགག་ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་ཡང་མ་ཡིན་ཞེས་གསུངས་པའི་ཕྱིར་རོ། །

༄༅། །རྡུལ་ཕྲ་རབ་རེག་ལ་མ་འབྱར་བ་མི་འཐད་དེ། མ་འབྱར་ན་བར་ཡོད་པ་ཡིན་མོད། བར་མེད་ན་འབྱར་བ་ཡིན་མོད། དེ་ལྟར་བཟུང་བའི་ཡུལ་མ་གྲུབ་ན། དེར་ལྟོས་འཛིན་པ་ཡང་མ་
གྲུབ་སྟེ། གཟུང་འཛིན་ལྟོས་གྲུབ་ཡིན་པའི་ཕྱིར་རོ། །གཞན་ཡང་འཛིན་པའི་ཤེས་པ་སྐད་ཅིག་མ་དུས་ཀྱི་ཆ་ཤས་དང་བྲལ་བ་ཡང་མི་འཐད་དེ། སྐད་ཅིག་མ་སྔ་མ་དེ་བར་མ་དང་འཕྲད་པའི་ཚེ་ཕྱི་
མ་དང་འཕྲད་དམ་མ་འཕྲད། འཕྲད་ན་སྐད་ཅིག་མ་སྔ་མ་དེ་བར་མ་ལ་ཐིམ་པར་ཐལ། བར་མ་ལ་ཐིམ་ན་སྐད་ཅིག་སྔ་ཕྱི་གཉིས་བར་མས་ཆོད་ནས་འཕྲད་དུ་མི་བཏུབ་ལ། ཐིམ་པར་འདོད་ན་
ཤེས་པ་ཐམས་ཅད་སྐད་ཅིག་མ་གཅིག་ཏུ་ཐལ། བར་མ་ལ་ཐིམ་པའི་ཕྱིར་རོ། །དེ་ཡང་འདོད་ན། རྒྱུན་གྱི་ཤེས་པ་རགས་པ་འདི་གཏན་མེད་དུ་ཐལ་ལོ། །ཡང་སྐད་གཅིག་མ་སྔ་མ་དེ་
བར་མ་དང་འཕྲད་པའི་ཚེ། ཕྱི་མ་དང་མ་འཕྲད་དེ། བར་དུ་ཆོད་དོ་ཟེར་ན། སྐད་ཅིག་མ་སྔ་མ་དེ་ཆོས་ཅན། དུས་ཀྱི་ཆ་ཤས་དང་བཅས་པར་ཐལ། བར་མ་དང་འཕྲད་པའི་ཆ་དང་། ཕྱི་

མ་དང་འཕྲད་པའི་ཆ་གཉིས་སུ་བྱུང་བའི་ཕྱིར་རོ། །དེ་འདོད་ན་སྐད་ཅིག་མ་དུས་ཀྱི་ཆ་དང་བྲལ་བར་འདོད་པའི་དམ་བཅའ་ཉམས་སོ་ཞེས་དགག་པའོ། །དེ་ལ་ཐེག་པ་ཆེ་ཆུང་གི་ཁྱད་པར་།
བདུན་དང་། བསྡུ་ན། དམིགས་པ་རང་གི་དོན་འབའ་ཞིག་སྒྲུབ་པའི་ཆུང་ངུ་ཡིན་ལ། གཞན་དོན་འབའ་ཞིག་སྒྲུབ་པ་ནི་ཆེན་པོ་དང་། སྤྲུལ་པ་ནི་ཐབས་ཤེས་ཁྱད་པར་ཟུང་དུ་འབྲེལ་བ་ནི་ཆེན་
པོ་དང་དེ་དང་བྲལ་བ་ནི་ཆུང་ངུ་སྟེ། སྡུད་པ་ལས། ཐབས་མེད་ཤེས་རབ་བྲལ་བས་ཉན་ཐོས་ཉིད་དུ་ལྟུང་། །ཞེས་པས། ཐབས་སྙིང་རྗེ་ཆེན་པོས་ཞི་བའི་མཐའ་སྟེ་འགོག་སྙོམས་ལྟ་བུར་
རང་ཞི་བདེ་གཅིག་པུའི་མཐར་མི་གནས་ཤིང་། ཤེས་རབ་ཟབ་མོས་རྟག་ཆད་ཀྱི་མཐའ་གཉིས་སུ་མི་གནས་ལ་སྲིད་ཞི་གཉིས་ལས་འདའ་བར་བྱེད་པའོ། །ཡེ་ཤེས་ཀྱང་གང་ཟག་གི་བདག་
མེད་ཙམ་དང་། ཆོས་ཀྱི་བདག་མེད་ཕྱེད་གཟུང་བ་རང་བཞིན་མེད་པར་རྟོགས་པ་ཉན་རང་གི་ཡེ་ཤེས་ཏེ་ཆུང་ངུ་། བདག་གཉིས་ཀྱིས་སྟོང་པར་རྟོགས་པ་ནི་བྱང་ཆུབ་སེམས་དཔའི་ཡེ་ཤེས་

༄༅། །ཏེ་ཐེག་པ་ཆེན་པོའོ། །བརྟག་གཉིས་ལས། གང་ཤེས་རབ་དང་སྙིང་རྗེ་ཆེ་བ་ནི་ཐེག་པ་ཆེན་པོ་ཡིན་ལ། གང་ཆུང་བ་རྣམས་ནི་ཐེག་པ་ཆུང་ངུའོ། །ཞེས་གསུངས་པ་དང། དེ་བཞིན། །
རིན་པོ་ཆེ་ཕྲེང་བ་ལས། སྟོང་ཉིད་སྙིང་རྗེའི་སྙིང་པོ་ཅན། །བྱང་ཆུབ་བསྒྲུབ་པ་ཁ་ཅིག་ལའོ། །ཞེས་དང། ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང་། །སྤྱོད་པ་།
ཡང་བ་སྡོམ་བཤད་དེས། །ཐེག་པ་ཆེན་པོར་ག་ལ་འགྱུར། །ཞེས་དང་། སྡུད་པ་ལས། ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་སྟེ། །དགའ་སྐྱེད་བདེ་བ་མངོན་པར་ཐོབ་བྱེད་ཐེག་
པའི་མཆོག །དེ་གང་ཞོན་ནས་སེམས་ཅན་ཐམས་ཅད་མྱ་ངན་བློ། །རྒྱུ་དེས་དེ་ནི་ཐེག་པ་ཆེན་པོ་ཞེས་བརྗོད་དོ། །ཞེས་ཆོས་ཐམས་ཅད་ནམ་མཁའ་ལྟར་རྟོགས་ཤིང་སྙིང་རྗེ་ཆེན་པོ་གཞན་དོན་རླབས་
པོ་ཆེ་སྤྱོད་པའི་རྒྱུའམ་ཐབས་དེས་ཐེག་ཆེན་གྱི་སྒྲས་བརྗོད། ཅེས་གསུངས་སོ། །ཐེག་པ་ཆེན་པོ་དེ་ལ་གྲུབ་མཐའི་སྒོ་ནས་དབྱེ་ན་སེམས་ཙམ་པ་དང་དབུ་མ་པ་གཉིས་ལས། དང་པོ་སེམས་

ཙམ་པའི་ཕྱོགས་ལ། རྒྱལ་བ་མྱ་ངན་ལས་འདས་ནས་བཀའ་བསྡུ་གསུམ་པའི་མཇུག་ཏུ། ས་ར་ཧ་དང་། སློབ་དཔོན་ཀླུ་སྒྲུབ་མ་བྱོན་པའི་གོང་དུ་བཀའ་ཐ་མའི་མདོ་སྡེ་ཕལ་པོ་ཆེ་དང་། དཀོན་
ག བརྩེགས་སོགས་མི་ཡུལ་དུ་བྱོན་ཞིང་དར་བ། དེ་ལ་བརྟེན་ནས་ཨ་བི་ཏརྐ་དྷཱ་ཏ་ལ་སོགས་ཐེག་ཆེན་གྱི་སློབ་དཔོན་ལྔ་བརྒྱ་བྱོན་ནས་རྣམ་རིག་སྨྲ་བའི་ལུགས་འདི་དར་ཞིང་རྒྱས་པར་མཛད་པ་།
ཡིན་ལ། ཀླུ་སྒྲུབ་བྱོན་ནས་བཟུང་སེམས་ཙམ་ལུགས་དེ་ནུབ་ནས་ཐེག་ཆེན་དབུ་མས་ས་སྟེང་ཁྱབ་པར་མཛད་པ་ཡིན། དེ་ཡང་སེམས་ཙམ་སྨྲ་བའི་ལུགས་སུ་བདེ་གཤེགས་སྙིང་པོ་གནས་ལུགས་
དོན་གྱི་ཀུན་གཞི་ཆོས་ཀྱི་དབྱིངས་རང་བཞིན་གྱིས་འོད་གསལ་བ་སེམས་ཅན་གྱི་ཁམས་སུ་བཞུགས་ཤིང་། དེའི་སྟེང་ན་ཐོག་མ་མེད་པའི་མ་རིག་པ་ཉོན་མོངས་ཐམས་ཅད་ཀྱི་རྩ་བ་གྱུར་པ་
དགེ་མི་དགེ་གཉིས་ཀའི་ཕྱོགས་སུ་ཆད་པས་ལུང་མ་བསྟན་པའི་ཆ་ལ་བག་ཆགས་སྣ་ཚོགས་པའི་ཀུན་གཞི་ཞེས་བྱ་ཞིང་། ངོ་བོ་རྟོག་མེད་ཡུལ་ལ་མི་འཛིན་པ་སྟེ། དེའི་ངང་དུ་གོམ་ན་

༄༅། །གཟུགས་མེད་ཁམས་སུ་འཕེན་པའི་ལས་ཅན་ནོ། །ཀུན་བཞིའི་རྣམ་ཤེས་ནི་སྒོ་ལྔ་ཡིད་དང་བཅས་པས་མ་འགྱུས་པའི་ཤེས་པ་གསལ་བ་སྟེ། དེའི་ངང་དུ་གོམ་ན་གཟུགས་ཁམས་
སུ་འཕེན་པའི་ལས་ཅན་ནོ། །དེ་ནི་རྡོ་རྗེ་ལྟ་བུའི་ཏིང་ངེ་འཛིན་མངོན་དུ་མ་བྱས་ཀྱི་བར་དུ་རྒྱུན་མི་འཆད་བར་འདུག་སྟེ། རྒྱུན་མཐའི་རྡོར་ཏིང་མངོན་དུ་བྱས་ནས་མེ་ལོང་ལྟ་བུའི་ཡེ་ཤེས་སུ་
གནས་འགྱུར་བར་འདོད་ལ། འདི་ནི་ཀུན་གཞི་དང་ཀུན་གཞིའི་རྣམ་ཤེས་སོ་སོར་ཕྱེ་བའི་ལུགས་ལྟར་ན། མ་ཕྱེས་ན་ཀུན་གཞིའི་རྣམ་ཤེས་ཁོ་ན་ལས། ཀུན་གཞི་ལོགས་སུ་མི་བཤད་དོ། །ཆོས་
ཐམས་ཅད་མཚན་ཉིད་གསུམ་དུ་འདུས་པར་བཞེད་དེ། ཀུན་བརྟགས། གཞན་དབང་། ཡོངས་གྲུབ་གསུམ་ཡིན་ལ། དེ་ཡང་གཟུང་འཛིན་གཉིས་ལྟར་དུ་སྣང་བ་གཞན་དབང་སྟེ། སེམས་
ཀྱི་བག་ཆགས་སྣ་ཚོགས་པའི་དབང་ལས་སོ། །དེ་ལྟར་སྣང་བའི་ཡུལ་ཕྱི་རོལ་དུ་བློས་བརྟགས་ཤིང་། སྒྲོ་བཏགས་པ་ནི་ཀུན་བརྟགས་སྟེ་དོན་དུ་མེད་པས་རྫུན་པ་སྟེ། གཟུང་འཛིན་གཉིས་

སྣང་གི་ཡུལ་དང་ཡུལ་ཅན་ནི་ཀུན་རྫོབ་བདེན་པ་གཞན་དབང་ཀུན་བརྟགས་གཉིས་ཀའང་སེམས་ཀྱི་སྣང་ཆ་ཙམ་ལས་ཕྱི་རོལ་དུ་མེད་པར་ཤེས་ནས་སེམས་སུ་རྟོགས་པ་ཡོངས་གྲུབ་སྟེ། གཉིས་མེད་ཀྱི་
ཤེས་པ་ནི་དོན་དམ་བདེན་པར་འདོད་དེ། ཡེ་ཤེས་སྙིང་པོ་ཀུན་ལས་བཏུས་པ་ལས། ཆ་ཤས་ཅན་ཞེས་བྱར་མེད་ཅིང་། །ཕྲ་རབ་རྡུལ་རྣམས་མེད་པ་དང་། །སོ་སོར་སྣང་ལ་དམིགས་མེད་པ། །
ཉམས་སུ་མྱོང་བ་རྨི་ལམ་འདྲ། །གཟུངས་དང་འཛིན་པ་ལས་གྲོལ་བའི། །རྣམ་ཤེས་དམ་པའི་དོན་དུ་ཡོད། །བློ་མཚོའི་ཕ་རོལ་ཕྱིན་པ་ཡི། །རྣལ་འབྱོར་སྤྱོད་གཞུང་རྒྱ་མཚོར་བསྒྲགས། །ཞེས་སོ། །
སེམས་བདེན་མེད་དུ་མི་འདོད་ལ། གསལ་རིག་ཙམ་གྱི་སེམས་དོན་དམ་བདེན་པར་འདོད་ལ། དེ་ལྟར་ན་ཕྱི་དོན་རྟོགས་ཚུལ་མ་ནོར་ཀྱང་གཟུང་འཛིན་གཉིས་མེད་དུ་འདོད་པས་ཤེས་པའི་ངོ་བོར་
རྫས་གཅིག་ཏུ་སོང་ཤིང་། རྣམ་ཤེས་དོན་དམ་བདེན་པར་འདོད་པའི་ཕྱིར་ཆོས་ཀྱི་བདག་མེད་ཇི་བཞིན་པ་མ་རྟོགས་ཏེ། རང་རྒྱལ་དང་ཕྱོགས་མཚུངས་པའི་ཕྱིར། ཉན་རང་སེམས་ཙམ་གསུམ་

༄༅། །དངོས་པོར་སྨྲ་བའི་གྲུབ་མཐའ་བཞག་ལ། དེ་ལ་ནང་གསེས་ཀྱི་འདོད་པ་མི་འདྲ་བ་དུ་མ་ཡོད་དེ། རྣམ་བདེན་པས། ཁ་དོག་སྔོན་པོར་འཛིན་པའི་མིག་ཤེས་ལ་སྔོན་པོ། སྔོན་
པོར་སྣང་བ་ལྟར་གྲུབ་པར་ཁས་ལེན། རྣམ་རྫུན་པས། སྔོན་པོར་སྣང་བ་དེ་ལྟར་མ་གྲུབ་པར་ཁས་ལེན། ཡང་རྣམ་བདེན་པས། སྔོན་པོར་འཛིན་པ་ཕྱི་རོལ་དུ་སྣང་བ་ལ་མ་དམིགས་པས་བསླད་
པ་ཞུགས་པར་འདོད་ལ། རྣམ་རྫུན་པས་སྔོན་པོའི་དོན་དུ་སྣང་བར་མ་ཟད། སྔོན་པོར་སྣང་བ་དང་། སྔོན་པོ་རགས་སྣང་གཉིས་ཀ་ལ་མ་རིག་པས་བསླད་པར་འདོད། དེས་ན་དབང་ཤེས་ལ།
རགས་པར་སྣང་བ་དེ་སྣང་བ་ལྟར་གྲུབ་པར་ཁས་ལེན་པ་རྣམ་བདེན་པ་དང་། དབང་ཤེས་ལ་སྣང་བ་ལྟར་མ་གྲུབ་པར་འདོད་པ་རྣམ་རྫུན་པའོ། །རྣམ་བདེན་པ་ལ་དབྱེ་ན། གཟུང་འཛིན་གྲངས་
མཉམ་པས། ཡུལ་ཁྲ་བོ་ཞིག་ལ་ཁ་དོག་སོ་སོའམ། ཐ་དད་པའི་ཡུལ་གྱི་རྣམ་པ་གཏད་པས། ཡུལ་ཅན་གྱི་མིག་ཤེས་ཀྱང་མི་འདྲ་བ་རེ་རེའི་རྣམ་པ་སྐྱེ་བར་འདོད་པ་དང་། སྒོ་ང་ཕྱེད་ཚལ་བས།

ཕྱི་རོལ་སྣ་ཚོགས་སུ་སྣང་བའང་ཤེས་པ་ལས་བྱུང་ལ། དེ་འཛིན་པའི་ཤེས་པའང་སེམས་ལས་བྱུང་བ་སྒོ་ང་བཀས་པ་ལྟར་རྣམ་པ་དང་། ཤེས་པ་ཡུལ་ཡུལ་ཅན་སེམས་གཅིག་ལ་ཤར་བ་སྟེ། ད་
ལྟ་ཡུལ་འཛིན་པ་ན། ཕྱི་རྣམ་པའི་ཤེས་པ་གཅིག་ལ་ནང་འཛིན་བྱེད་ཀྱི་ཤེས་པ་གཅིག་ཤར་བ་ཡང་ཐོག་མ་མེད་པའི་བག་ཆགས་ཀྱིས་དེ་ལྟར་གཉིས་སུ་སྣང་ཡང་། རང་རིག་གཅིག་པུ་ལས་གཞན་
དུ་གྲུབ་པ་མེད་པས། སྒོ་ང་བཀས་པ་ལྟ་བུའོ། །འོ་ན་ཕྱི་རྣམ་པའི་ཤེས་པ་གཅིག་ལ། དེ་འཛིན་པའི་ཤེས་པ་གཅིག་བྱུང་དུས་རྟོག་གཉིས་གཅིག་ཆར་དུ་འགྱུར་རོ་ཞེ་ན་མི་འགྱུར་ཏེ། རྣམ་པའི་སྐུ
ཤེས་པ་དེ་རྟོག་མེད་ཡིན་པའི་ཕྱིར་རོ། །ཞེས་འདོད་དོ། །སྣ་ཚོགས་གཉིས་མེད་པས། ཡུལ་གྱི་ངོས་ནས་མི་འདྲ་བ་རེ་རེའི་རྣམ་པ་ལ་གཏད་ཅིང། ཁྲ་ཙམ་གྱི་རྣམ་པ་དང་། ཡུལ་ཅན་ཤེས་
པ་ལའང་། །ཁྲ་ཙམ་གྱི་རྣམ་པ་རྣམ་མེད་དུ་སྐྱེ་བར་འདོད་ལ། དེ་ཡང་ཅི་ལྟ་བུ་ཞེ་ན། ཕྱི་ཡུལ་གྱི་རྣམ་པ་སྣ་ཚོགས་སུ་སྣང་ཡང་། ནང་འཛིན་བྱེད་ཀྱི་ཤེས་པ་གཅིག་གིས་ཤེས་ཏེ། མཁར་

༄༅། །གྱི་ནང་དུ་སྤྲེའུ་གཅིག་འཇུག་པ་མྱུར་བས། གློ་སྐར་བཞི་ཀར་རིབ་རི་འབྱུང་ནས་ལྟ་བ་ལྟར། སྒོ་ལྔ་ལ་ཤེས་པ་གཅིག་ཞུགས་ནས་ཡུལ་རིག་པའོ། །རིག་དུས་ན་རྣམ་པ་དང་ཤེས་
པ་གཉིས་ཀ་སེམས་གཅིག་གི་རང་བཞིན་དུ་ཐ་མི་དད་སྟེ། རྨི་ལམ་གྱི་སྣང་བ་དང་། འཛིན་བྱེད་རང་དུ་སྣང་བ་གཉིས་ཀ་ཡང་གཉིད་གཅིག་གི་ཤེས་པར་ཐ་མི་དད་པ་བཞིན་ཞེས་ཟེར། གཟུང་།
འཛིན་གྲངས་མཉམ་པ་ལ་རྣམ་ཤེས་ཚོགས་བརྒྱད་འདོད་པ་དང་། ཚོགས་དྲུག་འདོད་པར་གཉིས་སྣ་ཚོགས་གཉིས་མེད་པ་ལ་རྣམ་ཤེས་ཚོགས་དྲུག་དང་། རྣམ་ཤེས་གཅིག་པུར་སྨྲ་བ་གཉིས་སོ། །
རྣམ་རྫུན་པ་ལ་དབྱེ་ན། དྲི་བཅས་པས། སེམས་ཀྱི་ངོ་བོ་ལ་མ་རིག་པའི་བག་ཆགས་ཀྱི་དྲི་མས་བསླད་པར་འདོད་པ་དྲི་བཅས་པ་དང་། དྲི་མེད་པས་སེམས་ཀྱིས་ངོ་བོ་ལ་མ་རིག་པའི་དྲི་མས་
ཅུང་ཟད་ཀྱང་མ་བསླད་པར་འདོད་པ་དྲི་མེད་དག་པའོ། །སེམས་ཙམ་པས། གཟུགས་སོགས་དོན་ལྔ་པོ་ཕྱི་རོལ་དོན་དུ་མ་གྲུབ་སྟེ། བྱེ་མདོ་གཉིས་ཀྱིས་རྡུལ་རྫས་ལས་གྲུབ་པར་འདོད་པ་དེའང་། །

རྡུལ་རྫས་ཕྱོགས་ཆ་དང་ཤེས་པ་དུས་ཆས་ཕྱེས་བས་བདེན་པར་གྲུབ་པ་མེད་དོ། །རྨི་ལམ་གྱི་ཡུལ་གྱི་གཟུགས་སྒྲ་སོགས་འདོད་ཡོན་ལྔ་ལ་ལོངས་སྤྱོད་པ་བཞིན། ཀུན་གཞིའི་རྣམ་ཤེས་ཀྱི་སྟེང་དུ་བག་།
ཆགས་བཞག་པའི་མཐུས། སེམས་ཀྱི་སྣང་ཆ་ཙམ་དུ་སྐྱེས་པ་ཡིན་ཏེ། རྒྱལ་བས་ཁམས་གསུམ་པོ་འདི་ནི་སེམས་ཙམ་མོ། །ཞེས་གསུངས་པའི་ཕྱིར་རོ། །ཀུན་གཞིའི་རྣམ་ཤེས་ནས་བག་།
ཆགས་སྣ་ཚོགས་འཇོག་པའི་གནས་ཡིན་ལ། ངོ་བོ་དགེ་མི་དགེ་གཉིས་ཀ་མིན་ཞིང་། ཐར་པ་ལ་མི་སྒྲིབ་པའི་ཕྱིར་མ་སྒྲིབ་ལུང་མ་བསྟན་དང་། གྲོགས་ཚོར་བ། འདུ་ཤེས། སེམས་པ། རེག་པ། 
ཡིད་བྱེད་དེ་ཀུན་འགྲོ་ལྔ་དང་མཚུངས་པར་ལྡན་པའོ། །ཉོན་ཡིད་ནི་ཀུན་གཞི་ལ་དམིགས་ཏེ་ཁ་ནང་ལྟས་བདག་ཏུ་འཛིན་པ། བདག་ཏུ་ལྟ་བ་དང་། བདག་ཏུ་རྨོངས་པ་དང་། བདག་ཏུ་ང་རྒྱལ་
བ་དང་། བདག་ལ་ཆགས་པས་ལས་གསོག་པ་པོ་སྟེ། ངོ་བོ་ཐར་པ་ལ་སྒྲིབ་པར་བྱེད་པས་སྒྲིབ་ལ་ལུང་མ་བསྟན་པ་ལ་འདོད་དོ། །དེའང་མི་འཐད་དེ། དེ་ལྟ་བུ་གཉིས་སྟོང་གི་ཤེས་པ་ངོ་བོ་གཅིག་ཏུ་ཡོང་དམ། དུ་མར་ཡོད།

༄༅། །གཅིག་ཏུ་ཡོད་ན་དུས་གསུམ་གྱི་ཆ་ཤས་ཡོད་དམ་མེད། ཡོད་ན་གཅིག་ཏུ་མི་འཐད་དེ་དུ་མར་འགྱུར་ལ། མེད་ན་དངོས་མེད་དུ་འགྱུར་བའི་ཕྱིར་དང་། དུ་མར་ཡོད་ཙ་ན། རྩོམ་གཞི་གཅིག་མ་གྲུབ་པ་དེ་བརྩོམ་པའི་དུ་མའང་མ་གྲུབ་ལ། གཅིག་དང་དུ་མ་གང་རུང་དུ་
མེད་པས་ཁྱབ་པའི་ཕྱིར་རོ། །མཆན། ༽ འདི་ཡན་དགག་བཞག་ཚིག་ཚོགས་ཆེ་བས་འདིར་མ་བྲིས་ལ། བལྟ་བར་འདོད་ན་མཁས་པའི་གཞུང་རྣམས་དང་། ཁོ་བོའི་གྲུབ་མཐའ་ཀུན་མཁྱེན་བླ་མའི་ཞལ་།
ལུང་དུ་བལྟ་བར་བྱོས་ཤིག གཉིས་པ་བཀའ་འཁོར་ལོ་བར་བའི་དངོས་བསྟན་ཆོས་ཐམས་ཅད་སྟོང་པ་ཉིད་དུ་གཏན་ལ་ཕབ་པ་ཡུམ་རྒྱས་འབྲིང་བསྡུས་གསུམ་སོགས་ཤེར་ཕྱོགས་རྣམས་དང་།
དགོངས་འགྲེལ་གྱི་བསྟན་བཅོས་འཕགས་པ་ཀླུ་སྒྲུབ་ཀྱིས་རིགས་ཚོགས་དྲུག་དང་། ལེགས་ལྡན་འབྱེད་དང་། སངས་རྒྱས་བསྐྱང་། ཟླ་གྲགས་སོགས་ཀྱིས་བཀྲལ་བའི་ཐེག་ཆེན་དབུ་མ་
ཝ རང་རྒྱུད་པ་དང་། ཐལ་འགྱུར་བ་གཉིས་ལས། རང་རྒྱུད་པས་ནི་ཇི་ལྟར་སྣང་བ་ཐམས་ཅད་ཀུན་རྫོབ་ཏུ་གྲུབ་པ་སྒྱུ་མ་ལ་སོགས་དང་། དོན་དམ་པར་མ་གྲུབ་ནམ་མཁའ་ལྟ་བུ་ཞེས་འདོད་དེ།

འཁྲུལ་འཇོམས་ལས། དམིགས་བཅས་ཀུན་རྫོབ་དོན་དམ་དུ། །དམིགས་བྱ་དམིགས་བྱེད་ཀུན་ལས་གྲོལ། །ཞེས་སོ། །བདེན་གཉིས་ཀྱི་མཚན་ཉིད་དཔྱད་བཟོད་མི་བཟོད་དང་། བུམ་པ་བདེན་
པས་སྟོང་བ་དོན་དམ་གྱི་མཚན་གཞི། བུམ་པར་སྣང་བ་ཀུན་རྫོབ་ཀྱི་མཚན་གཞི། དབྱེ་བ་སྣང་ལ་དོན་བྱེད་ནུས་པ་ཆུ་དང་ཟླ་བ་ལྟ་བུ་ཡང་དག་ཀུན་རྫོབ། སྣང་ཡང་དོན་བྱེད་མི་ནུས་པ་སྨིག་
རྒྱུ་དང་། ཆུ་ཟླ་ལྟ་བུ་ལོག་པའི་ཀུན་རྫོབ། སྐྱེ་བ་ལ་སོགས་བཀག་ཙམ་ལས། སྐྱེ་མེད་ཀྱི་སྒྲོག་པ་ལས་མ་གྲོལ་པ་རྣམ་གྲངས་པའི་དོན་དམ་དང་། སྐྱེ་བ་དང་སྐྱེ་མེད་ལ་སོགས་པའི་སྤྲོས་པ་
ཐམས་ཅད་ལས་གྲོལ་བ་རྣམ་གྲངས་མ་ཡིན་པའི་དོན་དམ་དུ་དབྱེའོ། །ཡིད་ཀྱི་རྣམ་ཤེས་གང་ཟག་གི་བདག་གི་གདག་གཞིར་འདོད། ཀུན་གཞི་དང་ཉོན་ཡིད་ཁས་མི་ལེན་ཞིང་རྣམ་ཤེས་ཚོགས་དྲུག་
འདོད་པའོ། །འདི་ལ་སྒྱུ་མ་དོན་དམ་དུ་འདོད་པས། ཡུལ་ཡུལ་ཅན་དུ་གྲུབ་པ་མེད་ལ། མ་གྲུབ་པའི་རིག་པའི་ཡེ་ཤེས་སྨྲ་བསམ་བརྗོད་མེད་ཙམ་ཞིག་དོན་དམ་པར་སྒྱུ་མའི་ཚུལ་དུ་ཡོད་པས་བསྒོམ་

༄༅། །པའི་ཡོན་ཏན་ས་ལམ་དང་། མཐར་ཕྱིན་པའི་འབྲས་བུ་སངས་རྒྱས་ཀྱི་ཡེ་ཤེས་སྒྱུ་མ་ལྟ་བུ་ཐོབ་ནས་ཆོས་ཀྱི་སྐུའི་ངང་ནས་སྒྱུ་མ་ལྟ་བུས་དོན་མཛད་པ་ཡིན་ཏེ། ཡུམ་བར་མ་ལས་ཆོས་
ཐམས་ཅད་རྨི་ལམ་ལྟ་བུ་སྒྱུ་མ་ལྟ་བུ་གསུངས་པ་ལྟར། སྒྱུ་མ་རིགས་གྲུབ་ཏུ་འདོད། རབ་ཏུ་མི་གནས་པས་དོན་དམ་པར་སྒྱུ་མ་ཙམ་དུའང་མི་གནས་ཏེ། ཡུལ་དང་རྣམ་པ་མེད་པས་དེ་མེད་པར་
མྱོང་བའི་སོ་སོ་རང་རིག་ཀྱང་མེད་པ་ནི། མོ་གཤམ་གྱི་བུ་མེད་པས། དེ་འཇལ་བྱེད་ཀྱི་ཤེས་པ་མེད་པ་བཞིན་ནོ། །ཀུན་རྫོབ་ལ་བདེན་པར་གྲུབ་པ་མེད་པས། དོན་དམ་ལ་གང་ཡང་མི་
གནས་ཏེ། རྨི་ལམ་སད་པའི་དུས་ན་རྟ་གླང་གི་སྣང་བ་འགགས་ཀྱང་དང་པོ་མེད་པས་དོན་ལ་འགགས་རྒྱུར་མ་གྲུབ་པ་བཞིན་ནོ། །ཡུམ་བར་མ་ལས་དོན་དམ་པར་ནི་འཁོར་བ་ཡང་མེད། མྱ་ངན་
ལས་འདས་པ་ཡང་མེད་དེ། སྟོང་པ་ཉིད་ཀྱང་མེད་དོ། །ཚིག་གི་བླ་དྭགས་ཙམ་དུ་ལགས་སོ་གསུངས་པ་ལྟ་བུའོ། །ཞེས་འདོད་ལ། དབྱེ་ན་རྣལ་འབྱོར་སྤྱོད་པའི་དབུ་མ་རང་རྒྱུད་པས། ཀུན་རྫོབ་

ཏུ་ཤེས་པ་གསལ་ལོ་ཅོག་ཐམས་ཅད་ཤེས་པའི་དངོས་པོ་ཡིན་ཏེ། ཕྱི་རོལ་ཀྱི་དོན་དུ་མེད་དོ་ཞེས། སེམས་ཙམ་རྣམ་བཅས་པ་དང་མཐུན་པར་འདོད་པ་སྟེ་མཁན་པོ་ཞི་འཚོ་སོགས་ཀྱིས་བཞེད་ལ། །
མདོ་སྡེ་སྤྱོད་པའི་དབུ་མ་རང་རྒྱུད་པས་ཤེས་པ་ལ་ཕྱི་རོལ་གྱི་དོན་ཉིད་དངོས་སུ་མི་སྣང་ཡང་དོན་གྱི་ཤེས་པ་ལ་རང་གི་རྣམ་པ་གཏད་པས་ཤེས་པ་དོན་དང་འདྲ་བའི་རྣམ་པར་སྐྱེས་པ་ལ་དོན་རིག་གོ །
ཞེས་དམིགས་པའི་ཚུལ་གྱིས་དོན་ལོངས་སུ་སྤྱོད་པ་དུས་ཐ་དད་པའི་གཟུང་འཛིན་ཀུན་རྫོབ་ཏུ་གནས་སོ། །ཞེས་སྨྲ་བ་ནི་སློབ་དཔོན་ལེགས་ལྡན་འབྱེད་སོགས་སོ། །སེམས་ཙམ་རྣམ་བདེན་པ་
དང་མཚུངས་པ་ཞི་འཚོ་དང་། ཀཱ་མ་ལ་ཤཱི་ལ་སོགས་དང་རྣམ་རྫུན་པ་དང་མཐུན་པར་ཁས་ལེན་ཡེ་ཤེས་སྙིང་པོ་སོགས་སོ། །སྐྱེ་འགག་ལ་སོགས་མེད་པར་ངེས་པ་ཡང་གཏན་ཚིགས་ཆེན་པོ་
ལྔས་ཁོང་དུ་ཆུད་པར་འདོད་དེ། རྒྱུ་ལ་དཔྱོད་པ་རྡོ་རྗེ་གཟེགས་མ་ནི། ཆོས་ཐམས་ཅད་རང་དང་གཞན་དང་གཉིས་ཀ་དང་གཉིས་ཀ་མ་ཡིན་པ་ལས་མ་སྐྱེས་དེ་ཉིད་སྐྱེ་བའི་དངོས་པོས་སྟོང་སྟེ།

༄༅། །དངོས་པོ་མེད་པའི་དོན་སྤྱི་བཞིན་ནོ། །འབྲས་བུ་ལ་དཔྱོད་པ་ཡོད་མེད་སྐྱེ་འགོག་ནི། རྒྱུ་ལས་འབྲས་བུ་ཡོད་པ་དང་མེད་པ་སྐྱེ་བས་སྟོང་སྟེ་དངོས་པོ་མེད་པའི་དོན་སྤྱི་བཞིན་ནོ། ། 
རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་འགོག་ནི། གང་གཅིག་ལས་གཅིག་དང་། གཅིག་ལས་དུ་མ་དང་། དུ་མ་ལས་གཅིག་དང་དུ་མ་ལས་དུ་མ་སྐྱེ་བས་སྟོང་པ་སྟེ། སྐྱེ་བའི་དངོས་
པོ་མཐའ་དག་གིས་སྟོང་པའོ། །འདི་ལྟར་སྣང་བ་ཐམས་ཅད་གཅིག་དང་དུ་མ་དང་། དུ་མ་ལས་དུ་མ་དང་གཅིག་སྐྱེ་བ་སྟེ་མུ་བཞིས་སྟོང་པས་སོ། །མ་ཡིན་དགག་གཏན་ཚིགས་སུ་བཀོད་ནས་
འགོགས་པ་རྟེན་འབྲེལ་ཆེན་པོ་ནི། གང་སྣང་བ་ཐམས་ཅད་རྟེན་ཅིང་འབྲེལ་བར་འབྱུང་བ་ཡིན་པས་བདེན་པའི་རང་བཞིན་གྱིས་སྟོང་སྟེ། དཔེར་ན་གཟུགས་བརྙན་བཞིན་ནོ། །མེད་དགག་
གཏན་ཚིགས་སུ་བཀོད་པ་གཅིག་དང་དུ་བྲལ་ནི། གང་གཅིག་དང་དུ་མ་བྲལ་བས་ཁྱབ་པ་དེ་བདེན་པའི་དངོས་པོ་མིན་པས་ཁྱབ་སྟེ། གཟུགས་སོགས་འདི་ལྟར་སྣང་བ་དང་། དོན་དམ་པའི་གཅིག་དང་

དུ་བྲལ་ཁྱབ་བྱེད་དུ་ཡོད་པའི་ཕྱིར་རོ། །གཏན་ཚིགས་དེ་རྣམས་ཀྱིས་བསྒྲུབ་བྱ་སྒྱུ་མ་ཙམ་དུ་ཡོད་ཀྱི་ངེས་པའི་དོན་དུ་མེད་པར་ཡོངས་གཅོད་མ་ཡིན་དགག་མིན་ཞིང་། བདེན་པའི་དངོས་པོ་།
བཀག་པ་ཙམ་རྣམ་བཅད་མེད་དགག་སྒྲུབ་པ་ཡིན་ནོ། །ལུགས་འདིས་རིག་ཤེས་རྗེས་དཔག་གི་རང་བཞིན་སྐྱེ་མེད་སྤྲོས་བྲལ་དཔྱད་བཟོད་དོན་དམ་བདེན་པའི་མཚན་ཉིད་དབུ་མ་རང་རྒྱུད་པ་
འདོད་པ་ཡིན་ལ། འདིས་དོན་དམ་པར་མེད་ལ། ཀུན་རྫོབ་ཏུ་ཡོད་པར་འདོད་པས་རྟག་ཆད་ཀྱི་དངོས་པོ་ལས་མ་འདས་ཤིང་། བློས་དཔྱད་པའི་རིག་ཤེས་ཙམ་རྟོགས་པ་ཉིད་ལ་ཡང་དག་པའི་
དོན་དམ་དུ་མི་རུང་སྟེ། འཇམ་དཔལ་གྱིས་ལྟ་འདོད་མདོར་བསྟན་དུ། ཕུང་བོ་རྣམ་དཔྱད་སྟོང་པ་ཉིད། །ཆུ་ཤིང་བཞིན་དུ་སྙིང་པོ་མེད། །ཅེས་དང། སྤྲོས་པ་བཀག་ཙམ་དེའང་སྤྲོས་པའི་བྱེ་
བྲག་ལས་མ་འདས་པ་སོགས་དང་། སློབ་དཔོན་ཀླུས། གང་ཀུན་རྫོབ་ཏུ་ཡོད་པར་ཁས་བླངས་པ་དེའི་ཚེ་རྟག་པར་འགྱུར་ལ། དོན་དམ་པར་མེད་པར་འདོད་པ་དེའི་ཚེ་ཆད་པར་འགྱུར་རོ། །

༄༅། །ཞེས་གསུངས་པའི་ཕྱིར་རོ། །རིག་ཤེས་ཀྱིས་དཔྱད་པས་བསྒྲུབ་བྱ་མེད་དགག་ཁོ་ན་སྤྲོས་བྲལ་ནམ་མཁའ་ལྟ་བུར་ངེས་དོན་མཐར་ཐུག་ཏུ་འདོད་ལ་སངས་རྒྱས་ཀྱི་སྐུ་དང་ཞིང་ཁམས་།
སོགས་དང་འཁོར་བའི་གཟུགས་སྒྲ་སོགས་ཐམས་ཅད་ཀུན་རྫོབ་རྟེན་ཅིང་འབྲེལ་འབྱུང་ཙམ་སྟེ། སྟོང་དང་རྟེན་འབྱུང་མི་འགལ་བར་འདོད། དོན་དམ་པར་སྐུ་དང་ཞིང་ཁམས་སོགས་ཀྱང་
གདུལ་བྱ་གཞན་སྣང་ལས་སངས་རྒྱས་རང་སྣང་ལ་མེད་པར་སྨྲ་ཞིང་། སངས་རྒྱས་དུས་སེམས་ཀྱི་རྒྱུན་འགགས་པས་ཡེ་ཤེས་ཀྱང་མི་འདོད་དེ། སྤྲོས་པ་ཐམས་ཅད་ཞི་བའི་འགགས་པ་དམ་
པ་ལ་གནས་པར་བཤད་དེ། འཇུག་པ་ལས། ཤེས་བྱའི་བུད་ཤིང་སྐམ་བོ་མ་ལུས་པ། །བསྲེགས་ནས་ཞི་སྟེ་རྒྱལ་རྣམས་ཆོས་སྐུའོ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགག་པ་
དེ་སྐུ་ཡིས་མངོན་སུམ་མཛད། །ཅེས་སོ། །གཟུགས་སྐུ་གཉིས་འཆར་བའི་རྒྱུ་སྔར་སེམས་བསྐྱེད་དང་ཚོགས་བསགས་པ་ལས་བྱུང་བར་འདོད། ལམ་ལྔ་ས་བཅུ་བགྲོད་ནས་འབྲས་བུ་སངས་

རྒྱས་ཀྱི་སྐུ་བཞི་སོགས་ཁས་ལེན། གང་ཟག་རྟག་གཅིག་རང་དབང་ཅན་དང་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་གང་ཟག་གི་བདག་མེད་པ་རགས་པ་དང་། གཟུང་འཛིན་རྫས་གཞན་
གྱི་སྟོང་པ་ཆོས་ཀྱི་བདག་མེད་རགས་པ་དང་། ཆོས་ཐམས་ཅད་བདེན་གྲུབ་ཀྱིས་སྟོང་པ་ཆོས་ཀྱི་བདག་མེད་ཕྲ་བར་འདོད། སྤང་བྱ་ནི། གང་ཟག་གི་བདག་འཛིན་ཉོན་སྒྲིབ་དང་ཆོས་ཀྱི་བདག་
འཛིན་ཤེས་སྒྲིབ་ཏུ་འདོད། བཀའ་འཁོར་ལོ་བར་པ་ངེས་དོན་མཐར་ཐུག་ཏུ་འདོད་ཅིང་། དང་པོ་དྲང་དོན། ཐ་མ་དྲང་ངེས་ཅི་རིགས་སུ་འདོད། སེམས་ཅན་གྱི་རྒྱུད་ལ་སངས་རྒྱས་ཡོད་
པར་གསུངས་པ་དྲང་དོན་དང་། བྱམས་ཆོས་བཞི་དང་ཐོགས་མེད་སྐུ་མཆེད་ཀྱི་བསྟན་བཅོས་རྣམས་ལ་སེམས་ཙམ་རྣམ་རྫུན་པ་དང་། ཕྱོགས་གླང་སོགས་རྣམ་བདེན་པ་ཡིན་ཟེར་རོ། །དབུ་མ་ཐལ་
འགྱུར་བས་ནི། ཇི་ལྟར་སྣང་བ་ཉིད་ཀུན་རྫོབ་དང་། སྟོང་པ་དོན་དམ་ཞེས་བྱ་བ་ལས་ཐ་དད་པ་མེད་དེ། དེ་གཅིག་དང་ཐ་དད་པ་ཐམས་ཅད་ལས་འདས་པའི་ཆོས་ཉིད་སྤྲོས་པའི་མཐའ་ཐམས་

༄༅། །ཅད་དང་བྲལ་བའི་ཕྱིར་ཞེས་སྣང་དུས་ཉིད་ནས་སྐྱེ་འགག་འགྲོ་འོང་མེད་པར་འདོད་པའི་ཁས་ལེན་པའི་ཀུན་རྫོབ་ཙམ་ཡང་འགོག་སྟེ། འཇུག་པ་ལས། ཇི་ལྟར་ཁྱོད་ཀྱིས་གཞན་
དབང་དངོས་འདོད་ལྟར། །ཀུན་རྫོབ་ཀྱང་ནི་བདག་གིས་ཁས་མ་བླངས། །ཞེས་སོ། །འོ་ན་སྣང་བ་འདི་སྐྱེ་སོགས་སུ་གྲུབ་མོད་སྙམ་ན། སྐྱེ་མི་སྐྱེ་གྲུབ་མ་གྲུབ་སྣང་བ་ལ་བློས་ཕར་བཏགས་
ཀྱི་གྲུབ་པ་ག་ལ་ཡོད། ཁྱོད་ཀྱིས་གྲུབ་མཐའ་ཁས་བླངས་པ་བཀག་གི་སྣང་ཙམ་བཀག་པ་མེད་དེ། འཕགས་པ་ལྷས། ཇི་ལྟར་སྣང་ཉིད་དགག་མིན་ཏེ། །རྟེན་ཅིང་འབྲེལ་བ་འབྱུང་བའི་ཕྱིར། །
འདིར་ནི་སྡུག་བསྔལ་རྒྱུར་འགྱུར་བའི། །བདེན་པར་རྟོག་པ་བཟློག་པ་ཡིན། །ཞེས་སོ། །སྣང་བ་ནི་མེད་བཞིན་པ་སྟེ། རྩ་ཤེས་ལས། གཟུགས་སྒྱུ་རོ་དང་རེག་པ་དང་། །དྲི་དང་ཆོས་དག་
བལ འབའ་ཞིག་སྟེ། །དྲི་ཟའི་གྲོང་ཁྱེར་ལྟ་བུ་དང་། །སྨིག་རྒྱུ་རྨི་ལམ་འདྲ་བ་ཡིན། །སྒྱུ་མའི་སྐྱེས་བུ་ལྟ་བུ་དང་། །གཟུགས་བརྙན་འདྲ་བ་དེ་དག་ལ། །སྡུག་པ་དང་ནི་མི་སྡུག་པ། །འབྱུང་བ་

ལ་ནི་ག་ལ་འགྱུར། །ཞེས་སོ། །འདིར་གང་གཟུང་ཞེ་ན། དེ་ཐམས་ཅད་ཀྱི་ལེགས་པའི་ཆ་སྣང་ལ་རང་བཞིན་མེད་པ་ཀུན་བཟུང་ལ། རང་རང་གི་བདེན་ཞེན་གྱིས་སྦྱར་བའི་གྲུབ་མཐའ་ངན་
པ་རྣམས་འདོར་བ་ཡིན་ནོ། །བདེན་པ་འདི་གཉིས་ཀྱི་ཁྱད་པར་ནི་བློས་སྨྲ་བསམ་བརྗོད་དུ་མེད་པ་དོན་དམ་བདེན་པ། བློས་སྨྲ་བསམ་བརྗོད་པར་བཏགས་ཤིང་སྣང་བ་ནི་ཀུན་རྫོབ་བདེན་པ་
ཡིན་ནོ། །དེ་ལ་དོན་དམ་བདེན་པ་བློས་རྟོགས་སམ་མི་རྟོགས་ཞེ་ན་དོན་དམ་བདེན་པའི་ངོ་བོ་རྟོགས་བྱ་རྟོགས་བྱེད་ལས་འདས་པས་རྟོགས་པར་བཞག་ཏུ་མེད་དེ། དཀོན་བརྩེགས་ལས། 
འོད་སྲུངས་དོན་དམ་པ་སྟོང་པ་ཉིད་གང་ཡིན་པ་དེ་ནི་སུས་ཀྱང་བལྟར་མེད་པ། མངོན་དུ་བྱར་མེད་པ། ཐོབ་པ་མེད་པ། མ་ཐོབ་པ་མེད་པ་ཡིན་ནོ། །ཞེས་སོ། །འོ་ན་འཕགས་པས་མི་
རྟོགས་སམ་ཞེ་ན། དོན་དམ་དང་མཐུན་པའི་བློ་སྐྱེས་པ་ལ་དེ་སྐད་བརྟགས་ཏེ། ཟླ་གྲགས་ཀྱིས། སྟོང་པ་ཉིད་དང་རྗེས་སུ་མཐུན་པའི་བློ་སྐྱེས་པ་ལ་ནི་སྟོང་པ་ཉིད་རྟོགས་སོ་ཞེས་བརྗོད་ཀྱི།

༄༅། །སྟོང་པ་ཉིད་ནི་རྟོགས་པ་མ་ཡིན་ནོ། །ཞེས་པ་ལྟར་རོ། །དཔེར་ན་ནམ་མཁའི་རང་བཞིན་གོ་འབྱེད་པར་རྟོགས་པས་ནམ་མཁའ་ཉིད་བློ་དང་དབྱེར་མེད་དུ་མ་གྱུར་པ་བཞིན་ནོ། །
རྡོ་རྗེ་གཅོད་པ་ལས་ཀྱང་། གང་དག་ང་ལ་གཟུགས་སུ་མཐོང་། །གང་དག་ལ་སྒྲར་ཤེས་པ། །ལོག་པའི་ལམ་ལ་ཞུགས་པ་སྟེ། །སྐྱེ་བོ་དེ་དག་ང་མི་མཐོང་། །སངས་རྒྱས་རྣམས་ནི་ཆོས་
ཉིད་ལྟ། །འདྲེན་པ་རྣམས་ནི་ཆོས་ཀྱི་སྐུ། །ཆོས་ཉིད་ཤེས་པར་བྱ་མིན་པས། །དེ་ནི་རྣམ་པར་ཤེས་མ་ནུས། །ཞེས་སོ། །གཞན་ཡང་སངས་རྒྱས་པ་དེའི་ཚེ་དོན་དམ་པའི་བདེན་པ་
དང་སངས་རྒྱས་ཐ་དད་མེད་པས་རྟོགས་བྱ་རྟོག་བྱེད་གཉིས་སུ་གྱུར་པ་མེད་ལ། འཕགས་པའི་བདེན་པ་མཐོང་བའི་ཚེའང་སེམས་ཉིད་དོན་གྱི་ཡེ་ཤེས་གཉིས་སུ་མེད་པ་མཐོང་བ་དེ་ནི་རྟོགས་
བྱ་གཉིས་སུ་མེད་པས་ཀྱང་རྟོགས་པ་དང་མ་རྟོགས་པ་ཞེས་རྩོད་པས་ངལ་བ་དོན་མེད་དོ། །དོན་དམ་པའི་ངོ་བོ་ལ་རྟོགས་བྱ་རྟོག་བྱེད་མེད་ཅེས་བརྗོད་པས་གང་ཟག་གི་དེ་མི་རྟོགས་པར་ཐལ་

ལོ་ཞེས་པའང་དོན་ལ་མ་འབྲེལ་བས་བཞད་གད་དུ་གྱུར་པའོ། །མེ་འདི་ཚ་ཞིང་བསྲེག་གོ་ཞེས་བརྗོད་པས་སྐྱེས་བུས་བྱ་བ་མི་བྱེད་པའི་ཐལ་ལོ་ཞེས་བརྗོད་པ་དང་འདྲ་བར་སེམས་སོ། །ནམ་།
མཁའ་སེམས་པ་དང་རྟོག་པ་ལ་སོགས་པའི་སྤྲོས་པའི་མཐའ་ལས་འདས་ཀྱང་སྐྱེས་བུས་འཇལ་བ་ལྟར། དོན་དམ་སྤྲོས་བྲལ་བརྗོད་ལས་འདས་པ་ཉིད་རྣལ་འབྱོར་པས་མཇལ་བར་བྱེད་པ་ཡིན་ནོ། ། 
དེའི་ཚེ་ལས་འཁོར་བའི་སྡུག་བསྔལ་རྒྱུ་དང་བཅས་པ་ལས་གྲོལ་ཞིང་། སེམས་ཀྱི་དམ་པ་འོད་གསལ་བ་མངོན་དུ་བྱེད་པ་འདི་ནི། ཆེས་ཤིན་ཏུ་འཐད་ལ་ཁས་ལེན་པར་བྱ་འོས་སོ། །སློབ་དཔོན་
ཀླུ་སྒྲུབ་ཀྱིས་བཞེད་པ་ཐུན་མོང་མིན་པར་འཛིན་པ་སློབ་དཔོན་ཟླ་གྲགས་འདི་ལྟར་བཞེད་དེ། ས་ཐོབ་པའི་མཉམ་གཞག་དང་སངས་རྒྱས་ཀྱི་ས་ན་ཤེས་བྱ་དང་ཤེས་བྱེད་ལ་སོགས་པའི་ཡུལ་དང་
ཡུལ་ཅན་གྱི་གཟུང་འཛིན་དུ་སྣང་བ་གང་ཡང་མ་གྲུབ་པས། ཡུལ་ཅན་ཡེ་ཤེས་ཀྱི་འཇུག་པའང་ཞི་བ་སྟེ། དེའི་ཚེ་སེམས་དང་སེམས་བྱུང་གི་འཇུག་པ་ཐམས་ཅད་རྒྱུན་ཆད་དེ་སྨྲ་བསམ་

༄༅། །བརྗོད་དུ་མེད་པ་ཡེ་ཤེས་ལ་ཆོས་ཉིད་རྟོགས་པ་ཡང་དག་པའི་བློ་མ་འཁྲུལ་པ་ཞེས་བྱ་བར་བཏགས་ཏེ། འཇུག་པ་ལས། གང་ཕྱིར་ཆོས་ཉིད་སྐྱེ་མེད་ཡིན་ཞིང་བློ་ཡང་སྐྱེ་བ་
དང་བྲལ་བ། །དེ་ཕྱིར་དེ་རྣམ་རྟེན་ལས་དེ་ཡིས་དེ་ཉིད་རིག་པ་ལྟ་བུ་སྟེ། །གང་ཕྱིར་སེམས་ནི་ཡུལ་གྱི་རྣམ་པར་འབྱུང་བས་དེ་ཡི་ཡུལ། །དེ་རབ་རིག་པ་དེ་བཞིན་ཐ་སྙད་བརྟེན་པས་རིག་
པ་ཡིན། །ཞེས་དང་། ཚིག་གསལ་ལས་ཀྱང་། འདིར་སེམས་དང་སེམས་ལས་བྱུང་བའི་སྤྲོས་པ་ཡང་རྒྱུན་ཆད་དེ། །ཞེས་སོ། །དེའི་གནས་སྐབས་ནི་དོན་དམ་པའི་བདེན་པ་རྟོགས་པ་ཞེས་
བཏགས་སོ། །དེའི་ཡུལ་ནི་གཤིས་ཀྱི་གནས་ལུགས་ཆོས་ཀྱི་དབྱིངས་རང་བཞིན་གྱིས་དག་པ་ཡིན་ནོ། །མཐོང་བ་བརྫུན་པ་བློ་འཁྲུལ་ནི་སོ་སྐྱེ་མ་རིག་བག་ཆགས་ཀྱིས་མིག་ལྗོངས་པས་རབ་རིབ་
དང་སྐྲ་ཤད་འཛག་པ་ལ་མངོན་དུ་ཞེན་པ་ལྟར། འགྲོ་དྲུག་གི་གནས་ལུས་དང་ལོངས་སྤྱོད་བདེ་སྡུག་སྣ་ཚོགས་སུ་སྣང་བ་འཁྲུལ་བ་རྟེན་ཅིང་འབྲེལ་བར་འབྱུང་བའི་གཟུང་འཛིན་གྱི་རྣམ་པ་རྣམས་དང་། ས་

ཐོབ་པའི་རྗེས་ཐོབ་ནི། གཞན་དང་ཐུན་མོང་དུ་སྣོད་བཅུད་ལ་སོགས་པར་སྣང་བ་རྣམས་སོ། །བདེན་གཉིས་ཀྱི་མཚན་གཞི་ནི། སྤྱིར་ཐུན་མོང་གི་དབྱེ་གཞི་མཚན་ཉིད་པ་མེད་ཅིང་སྟོང་པ་ཉིད་
ཡིན་ཏེ་དོན་དུ་མ་གྲུབ་པའི་ཕྱིར་རོ། །འོན་ཀྱང་འཇིག་རྟེན་པའི་བློ་ངོ་ན་བདེན་པ་མ་ཡིན་པ་ལས་ལོག་ཙམ་གྱི་བདེན་པ་ཙམ་ཞིག་གནས་པ་ལ་བྱ་སྟེ། ཀླུ་ཞབས་ཀྱིས་བདེན་པ་གཉིས་འཇིག་
རྟེན་པའི་བློ་ལ་ལྟོས་ནས་འཇོག་གོ་ཞེས་སོ། །ཀུན་རྫོབ་བདེན་པའི་མཚན་གཞི་ནི་རྣམ་ཤེས་དྲུག་པོ་སྣང་བའི་ཡུལ་དང་བཅས་པ་རྣམས་སོ། །དབུ་མ་པས་རྣམ་ཤེས་ཙམ་ཡུལ་དུ་འཇུག་ཚུལ་ཉན་ཐོས་
དང་འདྲའོ། །དོན་དམ་བདེན་པའི་མཚན་གཞི་ཆོས་ཀྱི་དབྱིངས་ངོ་བོ་ཉིད་དག་པའོ། །མཚན་ཉིད་ཀུན་རྫོབ་ཀྱི་མཚན་ཉིད་གཟུང་འཛིན་སྤྲོས་པ་དང་བཅས་པའི་རྣམ་པར་སྣང་བ་སྒྲིབ་པའི་རྣམ་པར་སྐྱེ་
བ་སྟེ། འཇུག་པ་ལས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། །ཀུན་རྫོབ་བདེན་ཞེས་ཐུབ་པ་དེས་གསུངས་སོ། །ཞེས་སོ། །

༄༅། །དེ་ཡང་འཁོར་བའི་སེམས་དང་སེམས་ལས་བྱུང་བ་ཡུལ་གྱི་རྣམ་པ་སྣང་བ་དང་བཅས་པ་ཀུན་རྫོབ་ཡིན་ལ། ས་ཐོབ་ཀྱང་སེམས་བྱུང་མ་འགགས་པའི་ཆ་སྣང་ཡུལ་མ་དག་པ་ཚོགས་
དྲུག་སྣང་བ་དང་བཅས་པ་སྤང་བྱར་གྱུར་ཏོ་ཅོག་ཀུན་རྫོབ་ཀྱི་ཕྱོགས་སུ་བསླན་ནས་འཁྲུལ་པར་བཞག་གོ །དོན་དམ་བདེན་པའི་མཚན་ཉིད་ནི་གཟུང་འཛིན་སྤྲོས་བ་དང་བྲལ་བའི་ངོ་བོ་སྟེ། དེའང་
སྒྲ་ཚིག་ལ་སོགས་པས་དངོས་སུ་མི་རྟོགས་པའི་ཆ་ནས་གཞན་ལས་ཤེས་པ་མ་ཡིན་ལ། སེམས་སེམས་བྱུང་གི་རྙོག་པ་ཆོས་ཀྱི་དབྱིངས་སུ་ཞི་བ་རྣམ་རྟོག་ལས་འདས་པ་སྤྲོས་པ་ཐམས་ཅད་དང་
བྲལ་བའི་གྲུབ་པའི་མཐས་མ་རེག་པ་སྟེ་རྩ་ཤེས་ལས། གཞན་ལས་ཤེས་མིན་ཞི་བ་དང་། །སྨོས་པ་རྣམས་ཀྱི་མ་སྤྲོས་པ། །རྣམ་རྟོག་མེད་དོན་ཐ་དད་མིན། །དེ་ནི་དེ་ཉིད་མཚན་ཉིད་དོ། །
ཝ ཞེས་སོ། །དེའང་དོན་གཅིག་པ་དང་ཐ་དད་ལ་སོགས་པ་ནི་དངོས་པོ་སྨྲ་བ་དག་གི་གྲུབ་མཐའ་ཡིན་པས་དེས་མ་རེག་པ་ཙམ་དུ་མ་ཟད། སྤྲོས་པ་དང་བྲལ་ལ་དབུ་མའོ་ཞེས་པར་ཡང་མ་གྲུབ་པར་

ཡིན་ནོ། །མདོར་ན་མྱ་ངན་ལས་འདས་བའི་ཆོས་ཟབ་པ་དང་ཞི་བ་རང་བཞིན་གྱིས་རྣམ་པར་དག་པའི་དབྱིངས་དང་། དེ་རྟོགས་པའི་བློ་སྒྲིབ་པ་ཐམས་ཅད་དང་བྲལ་བ་སངས་རྒྱས་ཀྱི་ཡེ་ཤེས་
ཡུལ་རྣམ་པར་དག་པ་འགྱུར་བ་མེད་པར་སྣང་བ་དང་། ས་ཐོབ་པའི་མཉམ་བཞག་གི་ཡེ་ཤེས་དང་། དེའི་ངོ་བོ་གཅིག་ཏུ་གནས་པའི་རྗེས་ཐོབ་སྣང་བ་ལྷག་མཐོང་གི་རྣམ་པར་གྱུར་ཏོ་ཅོག་དོན་དམ་།
པའི་བདེན་པའོ། །ཀུན་རྫོབ་ལ་མིག་སྐྱོན་ལྡན་ལ་སྐྲ་ཤད་དུ་སྣང་བ་མིག་དག་པ་ལ་ཅིར་ཡང་མ་མཐོང་བ་བཞིན་དུ། བློ་འཁྲུལ་པ་ལ་སྣ་ཚོགས་སུ་སྣང་བ་ཉིད་འཕགས་པའི་མཉམ་བཞག་དང་འཁྲུལ་
བ་ཟད་པའི་སངས་རྒྱས་ལ་ཅིར་ཡང་དམིགས་པར་བྱ་བ་མེད་པས་ད་ལྟར་གྱི་འཁྲུལ་སྣང་རང་ག་མ་ཆ་དང་བཅས་པ་མི་སྣང་བར་འདོད་དེ། འཇུག་པ་ལས། རབ་རིབ་མཐུ་ཡིས་སྐྲ་ཤད་ལ་སོགས་པ། །
དངོས་པོ་ལོག་པ་གང་ཞིག་རྣམ་བརྟགས་ལས། །དེ་ཉིད་གང་གིས་བདག་ཉིད་མིག་དག་པ། །མཐོང་བ་གང་ཡིན་དེ་བཞིན་འདིར་ཤེས་བྱ། །ཞེས་སོ། །འོ་ན་སེམས་ཅན་གྱི་དོན་ཇི་ལྟར་མཛད་

༄༅། །ཅེ་ན། གདུལ་བྱའི་བསོད་ནམས་དང་མོས་པ་དང་སངས་རྒྱས་ཀྱི་ཐུགས་རྗེ་ལས་སྣང་བའི་སྤྲུལ་པས་དོན་མཛད་པ། དཔེར་ན་རྨི་ལམ་ནང་དུ་གཉིད་དུ་མ་སོང་བས་སྤྲུལ་པ་བཏང་
ནས་ཆོས་འཆད་པ་ལ་སོགས་རང་སྣང་དང་མཐུན་པར་དོན་མཛད་དུས། གདུལ་བྱའི་སྣང་ངོ་རྨི་ལམ་ཡང་མ་འགགས་པར་སྣང་བ་དངོས་སུ་དེ་ཉིད་པ་སྣང་བ་མཁྱེན་དུས། རང་ཉིད་ལ་རྨི་ལམ་
མེད་དེ་གཉིད་དུ་མ་སོང་བའི་ཕྱིར་ན། ཚུལ་དེ་བཞིན་དུ་སེམས་ལས་འཁྲུལ་སྣང་ཤར་བས་མཁྱེན་ནས་དོན་མཛད་ཀྱང་རང་ཉིད་ལ་འཁྲུལ་སྣང་ཅུང་ཟད་ཀྱང་སྣང་བ་མེད་དོ། །བདེན་གཉིས་
ཀྱི་ངེས་ཚིག་ནི། རང་རྒྱུད་ཀྱི་སྐབས་སུ། སྨོས་པ་ལྟར་ལ། བདེན་པ་ཞེས་པ་མ་དཔྱད་ན་བདེན་པར་སྣང་ཙམ་ཀུན་རྫོབ་དང་། དཔྱད་ན་གནོད་མེད་དུ་གནས་པ་དོན་དམ་མོ། །ངེས་འབྱེད་
ཀྱི་ཚད་མ་ནི། ཆོས་དབྱིངས་དོན་དམ་པ་སྤྲོས་པ་ལས་གྲོལ་བར་ཐལ། དམིགས་བཅས་ཀྱི་བློ་ཡིས་སྤྱོད་ཡུལ་མ་ཡིན་པའི་ཕྱིར། དེའང་ཡེ་ཤེས་ཀྱིས་ནི་དམིགས་པ་མེད་པའི་ཚུལ་གྱིས་

རྟོགས་སོ། །ཆོས་ཅན་ཀུན་རྫོབ་པ་རྣམས་ཆོས་ཅན། སྤྲོས་པ་དང་བཅས་པར་ཐལ། དམིགས་བཅས་ཀྱི་བློས་སྤྱོད་ཡུལ་ཡིན་པའི་ཕྱིར། ཁྱབ་པ་ཡོད་དེ། དམིགས་བཅས་ཀྱི་བློ་དང་། དེའི་
ཡུལ་རྣམས་ནི་ཀུན་རྫོབ་ཡིན་པའི་ཕྱིར་རོ། །དེ་ལྟར་ཤེས་ནས་ཉམས་སུ་བླང་བའི་ཚུལ་ནི། སྦྱོར་བ་བྱང་ཆུབ་སེམས་བསྐྱེད་ནས། ཆོས་ཐམས་ཅད་གང་དུའང་མ་གྲུབ་པར་ལྟ་བས་ཐག་བཅད་
པའི་ངང་དེར་སྤྲོ་བསྡུ་དང་བྲལ་བར་བསྒོམ་པ་སྟེ། སྤྱོད་འཇུག་ལས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་
པར་རབ་ཏུ་ཞི། །ཞེས་པས། དེའི་ངང་ལ་ཅི་ཙམ་གནས་ཀྱི་བར་བཞག་ནས་བསྔོ་བ་བྱ་བ་ནི་དོན་དམ་བདེན་པ་བླང་ཚུལ་ལོ། །ཀུན་རྫོབ་བླང་ཚུལ་ནི་མཉམ་བཞག་ལས་ལངས་པའི་རྗེས་
ཐོབ་ཏུ་ཆོས་ཐམས་ཅད་སྒྱུ་མའི་དཔེ་བརྒྱད་དུ་ཤེས་པས་བསོད་ནམས་ཀྱི་ཚོགས་བསགས་སོ། །དེ་ལྟར་མཉམ་རྗེས་ཐབས་ཤེས་ཟུང་འབྲེལ་གྱིས་ཡེ་ཤེས་དང་བསོད་ནམས་ཀྱི་ཚོགས་བསགས་

༄༅། །པས་མཐར་ཆོས་སྐུ་དང་གཟུགས་སྐུ་དམ་པ་གཉིས་ཐོབ་སྟེ། དེའང་གཞི་དབུ་མ་བདེན་གཉིས་ཟུང་འཇུག ལམ་དབུ་མ་ཚོགས་གཉིས་ཟུང་འཇུག འབྲས་བུ་དབུ་མ་སྐུ་གཉིས་ཟུང་
འཇུག་ཏུ་འདུས་པ་ཡིན་ནོ། །ཐལ་འགྱུར་བའི་སྤྲོས་པ་གཅོད་ཚུལ་ཡང་། སྔར་བློས་གཏན་ཚིགས་ལྔས་ཆོས་ཐམས་ཅད་རང་བཞིན་མེད་པར་གཞལ་ལ། རང་རྒྱུད་པ་ལྟར་ཀུན་རྫོབ་བདེན་པ་
བཀག་ནས་རྫུན་པར་སྒྲུབ་པ་དང་། དོན་དམ་པ་སྤྲོས་པ་བཀག་ནས་སྤྲོས་མེད་སྒྲུབ་པ་ལྟར་མ་ཡིན་ཏེ། གང་དུ་ཞེན་པ་དེ་དངོས་སུ་བཀག་ཀྱང་ཤུགས་ལ་བསྒྲུབ་བྱ་གང་ཡང་མི་སྒྲུབ་པས་ཕ་རོལ་
གྱི་ལོག་རྟོག་ཟློག་པར་བྱེད་དོ། །ཐལ་འགྱུར་བ་འདིས་གྲུབ་པའི་མཐའ་ཐམས་ཅད་བཀག་ནས་རང་གིས་སྤྲོས་པའི་གྲུབ་མཐའ་ཁས་མི་ལེན་ཏེ། རྩོད་བཟློག་ལས། གལ་ཏེ་ངས་དམ་བཅས་
འགའ་ཡོད། །དེ་ཚེ་ང་ལ་སྐྱོན་འདི་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཞེས་སོ། །དེས་ན་ཐལ་འགྱུར་བས་ཡོད་མེད་མིན་མིན་གང་དུའང་བརྗོད་དུ་

མེད་པ་ལ་དེ་ཉིད་རྟོགས་པར་འཇོག་སྟེ། ཀླུ་སྒྲུབ་ཀྱིས། ཁས་བླངས་པ་ཡི་དངོས་པོ་ནི། །ཕྲ་རབ་ཙམ་ཡང་ཡོད་མིན་ཏེ། །གདོད་ནས་སྐྱེ་བ་མེད་པའི་ཕྱིར། །མོ་གཤམ་གྱི་ནི་བུ་བཞིན་ནོ། ། 
དཔེར་ན་བུད་མེད་མོ་གཤམ་ལ། །ཁྱོད་ཀྱི་བུ་ནི་གང་ཡིན་དྲིས། །དེ་ལ་དེ་ནི་ཡོད་མིན་པས། སྨྲ་བ་ནུས་པ་མ་ཡིན་ནོ། །ཞེས་གསུངས་ཤིང་། དོན་གྱི་ངོ་བོ་ནི་གདོད་མའི་གནས་ལུགས་
སམ་གཤིས་ལུགས་མ་བཅོས་སྤྲོས་པ་ཐམས་ཅད་དང་བྲལ་སྟེ། རྫོགས་ཆེན་དུ་ཆོས་ཐམས་ཅད་ཡེ་ནས་སངས་རྒྱས་པར་གསུངས་པ་དང་དོན་གཅིག་པ་ཉིད་དོ། །ཐལ་རང་གཉིས་པོ། །ཨཱཪྻ་
དེ་བས། བསོད་ནམས་མ་ཡིན་དང་པོ་བཟློག །བར་དུ་བདག་ནི་བཟློག་པ་སྟེ། །ཐ་མས་ལྟ་བཞི་ཀུན་བཟློག་པ། །གང་གིས་ཤེས་དེ་ཅན་མཁས་ཡིན། །ཞེས་པས། བར་པས་བདག་
བཟློག་གི་འཁོར་ལོའི་འཕགས་པ་ཡབ་སྲས་ཀྱི་དགོངས་པ་ཐལ་འགྱུར་མ་འཁྲུལ་པ། ཀུན་མཁྱེན་ཆོས་ཀྱི་རྒྱལ་པོས་བཞེད་པ་ཇི་ལྟ་བ་བཞིན་བཀོད་པ་ཡིན་ལ། མཚན་ཉིད་ཐེག་པ་ཀུན་གྱི་ལྟ་བའི་རྩེ་

༄༅། །མོ་མཐའ་ཐུག་པར་བཞེད་པ་ཡིན་ནོ། །བོད་དུ་པ་ཚབ་ལོ་ཙཱ་བ་རྗེས་འབྲང་བཅས་དང་། ས་པཎ། གོ་རམ་པ། གཡག་གྲུབ་པ་ཀརྨ་པ་མི་བསྐྱོད་རྡོ་རྗེ་དང་། རྗེ་ཙོང་ཁ་པ་རྗེས་
འབྲངས་དང་བཅས་པས་ཐལ་འགྱུར་རྩལ་འདོན་དུ་མཛད། འོན་ཀྱང་རྗེའི་སྔ་མ་དང་མི་མཐུན་པའི་ཀུན་རྫོབ་ཚད་མས་གྲུབ་པ་དང་། དེ་ཉིད་སངས་རྒྱས་ཀྱི་ཇི་སྙེད་མཁྱེན་པའི་ཡེ་ཤེས་ཀྱི་ཡུལ་།
དུ་བཞེད་པ་དང་། སངས་རྒྱས་ཀྱི་ཡེ་ཤེས་ཀྱིས་འཁྲུལ་སྣང་གཟིགས་པར་བཞེད་པ་དང། དོན་དམ་པར་སྒྲ་རྟོག་གི་གཞལ་བྱར་བཞེད་པ་དང་། གནས་ལུགས་བསམ་གྱིས་མི་ཁྱབ་པ་རྟོག་
གེས་གཞལ་བྱར་བཞེད་པ་སོགས་ཐལ་འགྱུར་སྔ་མ་དང་མི་མཐུན་པ་མང་དུ་ཡོད་དེ། མཁས་པ་ལ་ལ་དག་འདི་ལྟར་བཞེད་དེ། སློབ་དཔོན་བྷ་བྱའི་དབུ་མ་རིན་ཆེན་སྒྲོན་མ་ལས། དེ་བས་
དེ་དག་གི་བདག་གི་གཞུང་དང་ཆེན་པོ་མང་པོ་དག་བཀོད་པ་ནི། ཕྱི་རོལ་གྱི་དབུ་མ་ཡིན་ནོ་ཞེས་ཤེས་པར་བྱའོ། །ཕ་རོལ་རྒོལ་བ་བཟློག་པ་དང་། །བསྟན་བཅོས་ཆེན་པོའི་གཞུང་དང་ནི། །

རྩོད་པ་ཆེན་པོ་བྱུང་དུས་སུ། །རགས་པའི་དབུ་མའི་གཞུང་སྨྲ་བྱ། །དེ་ཉིད་དེ་ལ་གཅོད་བྱེད་ཅིང་། །རྣལ་འབྱོར་ཉམས་སུ་ལེན་དུས་སུ། །ཕྲ་བའི་རྣལ་འབྱོར་བསྒོམ་པར་བྱ། །ཞེས་
གསུངས་པས། ཐལ་རང་གི་དབུ་མ་རགས་པ་ཕྱིའི་དབུ་མར་བཞག་ནས་ཕྱི་རོལ་པ་དང་རྩོད་པའི་ཆེད་དང་། གཞུང་ཆེན་པོ་སྨྲ་བ་ལ་དགོས་པ་རགས་པ་ཕྱིའི་དབུ་མ་དང་ནང་གི་རྣལ་
འབྱོར་ཉམས་སུ་བླང་བྱ་ཕྲ་བའི་དབུ་མ་ཞེས་བཞེད་པས། དེ་ནི་འཁོར་ལོ་ཐ་མའི་དགོངས་པ་ངེས་དོན་དབུ་མ་ཆེན་པོ་འདི་ཡིན་པར་སྨྲ་ལ། ཐ་མ་ངེས་དོན་མཐར་ཐུག་ཏུ་རྒྱལ་བས་མདོ་སྡེ་
དགོངས་པ་ངེས་འགྲེལ་ལས་གསུངས་པའི་ཕྱིར་དང་། དེ་ཡང་བཀའ་ཐ་མ་ངེས་དོན་ཕྱིར་མི་ལྡོག་པའི་འཁོར་ལོར་གསུངས་ཤིང་སངས་རྒྱས་ཉིད་ཀྱིས་དྲང་ངེས་ཕྱེ་བར་མཛད་པ་དང་། དེར་
མ་ཟད་རྒྱལ་བས་དྲང་ངེས་འབྱེད་པར་ལུང་བསྟན་པའི་འཕགས་པ་ཐོགས་མེད་ཀྱིས་དྲང་ངེས་རྣམ་པར་ཕྱེ་བ་ལ་ཚད་མར་མི་བྱེད་ན་སངས་རྒྱས་ལས་ཚད་མར་གྱུར་པ་འཇིག་རྟེན་དུ་མེད་པས་དྲང་ངེས་

༄༅། །ཕྱེས་ཤིང་དྲང་ངེས་དབྱེ་བར་ལུང་བསྟན་པ་དོན་གྱིས་དབེན་པར་འགྱུར་རོ། །ཞེས་དང་། །རྗེ་བཙུན་རེ་མདའ་བས། དང་པོ་བྱམས་ཆོས་སེམས་ཙམ་གྱི་བསྟན་བཅོས་སུ་མཛད་།
ནས་སེམས་ཙམ་དང་མཐུན་པའི་ཊཱིཀ་ཡང་མཛད། ཕྱིས་དབེན་པར་བརྟེན་ནས་གཞན་སྟོང་གི་ལྟ་བ་ཐུགས་ལ་འཁྲུངས་ནས། དེ་ཕྱིར་རང་སེམས་རིག་སྟོང་དབྱེར་མེད་འདི། །སེམས་ཅན་ཀུན་
ལ་ཁྱབ་པར་ཡོད་གཟིགས་ནས། །ས་འོག་གཏེར་དང་སྦྲུམ་མ་ལ་སོགས་དཔེས། །འགྲོ་ཀུན་བདེ་གཤེགས་སྙིང་པོ་ཅན་དུ་གསུང་། །ཞེས་བྱ་བའི་ཉམས་མགུར་བླངས་ལ། སེམས་ཙམ་པས་རྣམ་
ཤེས་སྐད་ཅིག་མ་དེ་དོན་དམ་བདེན་པ་དང་། ཡོངས་གྲུབ་ཏུ་བཏགས་པ་ཡིན་ལ་ངེས་དོན་དབུ་མ་ཆེན་པོས་རྣམ་ཤེས་ལས་འདས་བའི་དོན་དམ་འདུས་མ་བྱས་ཀྱི་དབྱིངས་རིག་དབྱེར་མེད་ཡོངས་
གྲུབ་ཏུ་འདོད་པའོ། །བེ་དཀར་གྱི་གསུང་ལས་ཟུང་འཇུག་རབ་ཏུ་མི་གནས་པའི་དབུ་མ་ཞེས་བཞེད་དོ། །སྨྲ་བ་སོགས་ཡོད་ཀྱང་འདིར་གང་དུ་བཤད་པ་ལྟར་བཞག་ལ། དེ་ལྟར་ཐོས་པའི་

ཤེས་རབ་བསྟན་ལ། ཐོས་པ་རྒྱ་མཚོ་ལྟ་བུ་རིག་པའི་གནས་ཆེན་གནས་ཆུང་ཀུན་ལ་སྦྱངས་བརྩོན་མཐར་ཕྱིན་པ་གནད་དུ་ཆེ་ལ། དེ་ཡང་དབང་བརྟུལ་དང་འདུ་ཤེས་གསུམ་པ་ཀུ་སུ་ལུ་པ་གང་
དག་སྐྲག་མི་དགོས་ཏེ། དེ་དག་གི་རང་རང་གི་བློ་ཉམས་དང་སྦྱོར་བའི་ཆོས་གང་ཉམས་སུ་ལེན་འདོད་ཀྱི་མོས་གུས་བརྟན་པོས་རང་གི་ཉམས་སུ་བླང་བྱའི་ཆོས་དེའི་དོན་གནད་དུ་བསྡུས་ནས་བླ་མ་
དམ་པས་བསྟན་པ་ལ་ཐོས་པ་བྱས་པས་འགྲུབ་སྟེ། ༼ཀུན་མཁྱེན་པྲ་ཛྙཱ་རསྨྲིས། གང་ཤར་སེམས་དང་སེམས་ཉིད་རང་ལུས་སོགས། །ཕྱི་ནང་ཀུན་ཏུ་རྣམ་པར་བརྩལ་བ་ན། །བཙལ་བས་མ་རྙེད་ལུས་ཅན་ཤེས་རབ་སོགས། །གནས་སྐབས་ཤིན་ཏུ་ལྟ་བ་
འདོད་ནའང་། །བློས་བྱས་གཟུང་འཛིན་སྨྲོས་བ་ཀུན་བྲལ་བའི། །གཉུག་མའི་ཡེ་ཤེས་རང་ངོ་འཕྲོད་པ་ཡི། །ཤེས་པ་གསལ་དྭངས་རྟོག་མེད་ཡེ་ཤེས་དེ། །སྒྲུབ་རྒྱུད་ཀུན་གྱི་ལྟ་བའི་གཙོ་བོ་ཡིན། །ཞེས་གསུངས་སོ། །མཆན། ༽ཅིའི་ཕྱིར་ཞེ་ན། རང་གི་ཐོས་པ་
གནས་མིན་དུ་མ་སོང་བར་བརྩོན་པས་གདོད་སྒོམ་བྱུང་གི་ཤེས་རབ་ནང་ནས་སྐྱེ་བ་ཆོས་ཉིད་ཡིན་པས་སོ། །དེ་ནས་བསམ་པའི་ཤེས་རབ་ཀྱི་དྲང་ངེས་ལྡེམ་དགོངས་སོ་སོའི་དོན་གཞལ་བ་ན། དེ་

༄༅། །དག་གི་དོན་མ་ནོར་བ་དགེ་བའི་བཤེས་གཉེན་ཚད་ལྡན་མཁན་ལ་བསྟེན་ནས་རང་གི་ཉམས་འོག་ཏུ་ཆུད་པར་བྱ་དགོས་ལ། དེ་ཡང་མདོ་རྒྱུད་གཞུང་འགྲེལ་མཐའ་དྲུག་ནི། རྗེ་འབྲི་
གུང་པས་བཞེད་པར་དྲང་ངེས་གཉིས། སྒྲ་ཇི་བཞིན་པ་དང་། ཇི་བཞིན་པ་མ་ཡིན་པ་གཉིས། དགོངས་པ་ཅན་དགོངས་པ་ཅན་མ་ཡིན་པ་དང་དྲུག་གོ །དེ་ལ་དྲང་དོན་ངེས་དོན་གྱི་རྣམ་བཞག་ནི། ཆོས་
ཐམས་ཅད་ཀྱི་ཆོས་ཉིད་དེ་བཞིན་དབྱིངས་རང་བཞིན་གྱིས་རྣམ་པར་དག་པ་སེམས་ཉིད་འོད་གསལ་བའི་དགོངས་པ་ནི། རང་བཞིན་གྱིས་དག་ཅིང་འཕོ་འགྱུར་མེད་པ་སྐྱེ་འགགས་གནས་གསུམ་
དང་བྲལ་བ་ནི་ངེས་པའི་དོན་ཡིན་ལ། དེ་སྟོན་པའི་བཀའ་དང་བསྟན་བཅོས་མ་ལུས་པ་ནི་ངེས་པའི་དོན་གྱི་ཁོང་དུ་བསྡུའོ། །ཆོས་ཅན་སྣང་ཚོད་པ་དང། སྐྱེ་འགག་འགྲོ་འོང་དག་མ་དག་
ཕུང་ཁམས་སྐྱེ་མཆེད་ལ་སོགས་པའི་རིམ་པ་སེམས་ཅན་དང་གང་ཟག་སྐྱེས་བུ་སྣང་བ་རྨི་ལམ་ལྟ་བུར་ཚིག་གི་སྒྲོ་བཏགས་ནས་བློས་གཞར་ཞིང་བསྟན་པ་ཐམས་ཅད་དྲང་བའི་དོན་ཡིན་ལ།

སྟོན་པའི་བཀའ་དང་བསྟན་བཅོས་ཐམས་ཅད་དྲང་བའི་དོན་གྱི་ཁོངས་སུ་བསྡུ་བར་བྱ་སྟེ། དབུ་མ་བསམ་གྱིས་མི་ཁྱབ་པར་བསྟོད་པ་ལས། ཆོས་རྣམས་ཀྱི་ནི་སྟོང་པ་ཉིད། །ངེས་པའི་དོན་དེ་
ཞེས་ཀྱང་བསྟན། །གང་དག་སྐྱེ་དང་འགག་པ་སོགས། །སེམས་ཅན་སྲོག་ལ་སོགས་བསྟན་པ། །དེ་ནི་དྲང་དོན་དེ་ཀུན་རྫོབ། །ཞེས་དང་། དྲང་ངེས་ཀྱི་མཚན་ཉིད་མི་འདྲ་བ་བརྒྱད་ནི། །
སློབ་དཔོན་ཟླ་བ་གྲགས་པས། དྲང་ངེས་ཀྱི་ནི་མཚན་ཉིད་ནི། །ལམ་ལ་འཇུག་པ་དྲང་དོན་དང་། །འབྲས་བུ་ལ་འཇུག་ངེས་དོན་ནོ། །ཀུན་རྫོབ་སྒྲུབ་བྱེད་དྲང་དོན་དང་། །དོན་དམ་
སྒྲུབ་བྱེད་ངེས་པའི་དོན། །ལས་ཀྱི་བྱ་བ་ལ་འཇུག་དྲང་། །ལས་དང་ཉོན་མོངས་ཟད་སྟོན་ངེས། །ཀུན་ནས་ཉོན་མོངས་བསྟན་པ་དྲང་། །རྣམ་བྱང་བསྟན་པ་ངེས་པའི་དོན། །འཁོར་བ་སྐྱེ་བྱེད་
དྲང་དོན་ལ། །འཁོར་འདས་གཉིས་མེད་ངེས་པའི་དོན། །ཚིག་འབྲུ་སྣ་ཚོགས་སྟོན་པ་དྲང་། །ཟབ་ཅིང་བརྟགས་དཀའ་ངེས་པའི་དོན། །ཚིག་མང་སེམས་ཅན་མགུ་བྱེད་དྲང་། །ཚིག་ཉུང་

༄༅། །བཟུང་བདེ་ངེས་པའི་དོན། །བདག་སོགས་གཙོར་བཤད་དྲང་བའི་དོན། །བདག་མེད་བསྟན་པ་ངེས་པའི་དོན། །ཞེས་གསུངས་སོ། །མདོར་ན་གཤིས་ཀྱི་གནས་ལུགས་དང་། །
དེ་སྟོན་པའི་མདོ་སྡེ་རྣམས་ལ་ངེས་པའི་དོན་དང་། དེའི་མདོ་སྡེ་ཞེས་བྱའོ། །གཤིས་ལ་འཇུག་པའི་ཐབས་ལ་ཐབས་མང་པོས་སེམས་ཅན་གྱི་བློ་འདྲེན་པའི་ཆོས་མ་དག་འཁྲུལ་པ་དང་དེའི་དབྱེ་བ་
ལ་སོགས་པ་སྟོན་པ་ཐམས་ཅད་དྲང་བའི་དོན་དང་དེའི་ཆོས་ཞེས་བྱའོ། །སྒྲ་ཇི་བཞིན་པ་དང་། ཇི་བཞིན་མ་ཡིན་པ་ནི་ལུང་དང་རིགས་པའི་དོན་བཅས་ཏེ་མ་བསྟན་པར་སྒྲ་དེ་ཉིད་ཀྱི་དེ་ཁོ་ན་ཉིད་
ཟདྲང་པོ་སྟོན་པ་སྒྲ་ཇི་བཞིན་པ་སྟེ། དཔེར་ན་ཁྱོད་ཀྱི་སྲོག་ཆགས་བསད་མི་བྱ། །ཞེས་སོགས་ལྟ་བུའོ། །ལུང་དང་རིག་པའི་དོན་བཅུས་ནས་སྟོན་པའི་སྒྲ་ཅི་བཞིན་མ་ཡིན་པ་སྟེ། དཔེར་ན།
ཁྱེད་ཀྱི་སྲོག་ཆགས་བསད་པར་བྱ། །ཕ་མ་དགྲ་བཅོམ་ཡུལ་འཁོར་བཅོམ། །ཞེས་པ་དངོས་བསྟན་མིན་ལ། ལས་རླུང་རྒྱུ་བ་བཅད་པ། སྲིད་པའི་རྩ་བ་སྲེད་ལེན། ཉོན་མོངས་ཀུན་

གཞི་སོགས་བཅོམ་པ་ལྟ་བུའོ། །དགོངས་དགོངས་མིན་ནམ། དགོངས་པ་ལྡེམ་དགོངས་ནི། དེ་ཡང་དགོངས་པ་ནི། ཅུང་ཟད་སྒྲོ་བཏགས་ནས་བཤད་དུའང་ཡོད་ལ། ཁ་དྲང་པའི་ཚུལ་།
མ་ཡིན་པའི་དགོས་ཆེད་དང་བཅས་པ་སྟོན་པ་རྣམས་ཡིན་ཏེ། མདོ་སྡེ་རྒྱན་ལས། མཉམ་པ་ཉིད་དང་དོན་གཞན་དང་། །དེ་བཞིན་དུ་ནི་དུས་གཞན་དང་། །གང་ཟག་གི་ནི་བསམ་པ་ལ།
དགོངས་པ་རྣམ་པ་བཞིར་ཤེས་བྱ། །མཉམ་པ་ཉིད་ལས་དགོངས་པ་ནི། ཐུབ་པས་སངས་རྒྱས་རྣམ་གཟིགས་ཀྱི་བསྔགས་པ་བརྗོད་ནས། ང་ཉིད་དེའི་ཚེ་རྣམ་པར་གཟིགས་སུ་གྱུར་ཏོ། །
ཞེས་གསུངས་པ་ལྟ་བུ་སྟེ། དགོངས་གཞི་ནི་ཆོས་ཀྱི་སྐུ་མཉམ་པའོ། །དགོས་པ་ནི་ཐུབ་པ་ལ་བརྙས་སྤོང་བར་འགྱུར་བའོ། །དེ་ཡང་རོང་ཟོམ་པཎ་ཆེན་གྱིས། འཁོར་གྱི་དགེ་སློང་བྲམ་
ཟེར་ཏན་བྱ་བས་སྔོན་གྱི་སངས་རྒྱས་གཙུག་ཏོར་ཅན་དང་ད་ལྟར་གྱི་ཤཱཀྱ་ཐུབ་པ་གཉིས་ཞིང་ཁམས་དག་མ་དག་དང་སྐུ་ཚེ་རིང་ཐུང་དང་སྐུ་ཚད་ཆེ་ཆུང་ཡོད་པ་འདྲ་ཞེས་རྟོག་པ་བྱུང་བ་དེ་ལ་དགོངས་ནས།

༄༅། །སྔོན་གྱི་སངས་རྒྱས་གཙུག་ཏོར་ཅན་ནི་ང་ཡིན་ན། སེམས་ཅན་གྱི་རྟོག་མ་དག་གོ་ཞེས་གསུངས་ནས། མཚུངས་པ་རྣམ་པ་བཞི་བཀའ་སྩལ་ཏེ། སྤངས་པ་མཚུངས་ཏེ་ཉོན་མོངས་པ་
དང་ཤེས་བྱའི་སྒྲིབ་པ་མ་ལུས་པར་སྤངས་པར་མཚུངས། ཡེ་ཤེས་མཚུངས་ཏེ་ཆོས་དང་གང་ཟག་ལ་བདག་མེད་པར་རྟོགས་པར་འདྲ། བརྩོན་འགྲུས་མཚུངས་ཏེ་ཉིན་ལན་གསུམ་མཚན་ལན་
གསུམ་དུ་འགྲོ་བའི་དོན་བྱེད་པ་འདྲ། ཆོས་མཚུངས་ཏེ་གསུང་རབ་ཡན་ལག་བཅུ་གཉིས་ཀྱི་སྔོན་ནས་ཆོས་སྟོན་པར་མཚུངས། ཞེས་གསུངས་སོ། །དོན་གཞན་ལ་དགོངས་པ་ནི། ཆོས་
ཐམས་ཅད་ངོ་བོ་ཉིད་མེད་པ། མ་སྐྱེས་མ་འགགས་པ་ལ་སོགས་པ་གསུངས། དགོངས་གཞི་ནི་ཀུན་བརྟགས་མཚན་ཉིད་ངོ་བོ་ཉིད་མེད་དེ། དོན་དུ་ངེས་པ་མ་གྲུབ་པའི་ཕྱིར་རོ། །གཞན་དབང་
ལ་སྐྱེ་བ་ངོ་བོ་ཉིད་མེད་དེ། མུ་བཞི་ལས། སྐྱེ་བ་མ་གྲུབ་པའི་ཕྱིར་རོ། །རང་ལས་སྐྱེ་བ་མེད་དེ་སྐྱེས་པ་དང་སྐྱེ་བ་སྐད་གཅིག་ལ་རྫས་འགལ་བའི་ཕྱིར་རོ། །གཞན་ལས་སྐྱེ་བ་མེད་དེ་གཞན་།

རང་མཚན་པ་དཔྱད་ན་མ་གྲུབ་པའི་ཕྱིར་རོ། །གཉིས་ཀ་ལས་སྐྱེ་བ་རྫས་འགལ་བས་མ་གྲུབ་ལ། གཉིས་མིན་ལས་སྐྱེ་བ་རྒྱུ་མེད་པས་སྐྱེ་བ་མི་སྲིད་པའི་ཕྱིར་རོ། །ཇི་ལྟར་སྣང་ཚོད་བས་སྐྱེ་ཙམ་
ནི་རྨི་ལམ་སྒྱུ་མ་ཙམ་དུ་རྟེན་འབྲེལ་ཡིན་པའི་ཕྱིར་ན་མེད་ལ་སྣང་བ་སྟེ། ཡེ་ཤེས་སྣང་བ་རྒྱན་གྱི་མདོ་ལས། འཇམ་དཔལ་རྨི་ལམ་ནི་སྣང་ལ་ཡོད་པ་མ་ཡིན་ནོ། །དེ་བཞིན་དུ་ཆོས་ཐམས་
ཅད་ཀྱང་སྣང་ལ་ཡོད་པ་མ་ཡིན་ནོ། །ཞེས་པ་ནས། སྒྱུ་མ་དང་། སྨིག་རྒྱུ་དང་། དྲི་ཟའི་གྲོང་ཁྱེར་དང་། ཆུ་ཟླ་དང་། གཟུགས་བརྙན་དང་སྤྲུལ་པའི་བར་དུ་གསུངས་སོ། །ཡོངས་
གྲུབ་ལ་དོན་དམ་པའི་ངོ་བོ་ཉིད་མེད་དེ། །དོན་དམ་པ་ཡིན་ཞིང་བདག་ཉིད་ལ་མ་དག་པ་ལ་སོགས་པ་སྤྲོས་པའི་ངོ་བོ་ཉིད་མེད་པའི་ཕྱིར་རོ། །མདོ་སྡེ་དགོངས་པ་ངེས་པར་འགྲེལ་པ་ལས།
མཚན་ཉིད་ངོ་བོ་ཉིད་མེད་པ་དང་། སྐྱེ་བ་ངོ་བོ་ཉིད་མེད་པ་ཉིད་དང་། དོན་དམ་པ་ངོ་བོ་ཉིད་མེད་པ་ཉིད་ལ་དགོངས་ནས། ངས་ཆོས་ཐམས་ཅད་ངོ་བོ་ཉིད་མེད་པའོ་ཞེས་བསྟན་ཏོ། །ཞེས་སོ། །

༄༅། །དགོས་པ་བདེན་ཞེན་ལྡོག་པའོ། །རོང་ཟོམ་པཎ་ཆེན་གྱིས། གང་ཟག་ཚོགས་བསགས་པ་ལ་མི་ནུས་པས་བློ་ལྷོད་པ་རྣམས་ལ་ལྷའི་དབང་པོ་བརྒྱ་བྱིན་གྱིས་མགོ་བརྒྱ་སྦྱིན་པ་
བཏང་ཡང་། ད་དུང་འབྲས་བུ་མ་ཐོབ་སྟེ། བསྐལ་པ་ཆེན་པོ་གསུམ་དུ་སངས་རྒྱས་མང་པོ་ལ་དགེ་བའི་རྩ་བ་བསྐྲུན་ན་འབྲས་བུ་ཐོབ་པ་ཞེས་བསྟན་པའོ། །དུས་གཞན་ལ་དགོངས་པ་ནི། དེ་
བཞིན་གཤེགས་པ་དྲི་མེད་ཟླ་འོད་ཀྱི་མཚན་བཟུང་བ་ཙམ་གྱིས་སངས་རྒྱས་ཐོབ་བོ་ཞེས་དང་། མེ་ཏོག་གཅིག་ཕུལ་བའམ། ཨ་མི་ཏ་བྷ་ལ་ཐང་གཅིག་མོས་པས་འགྲུབ་པ་སོགས། དེ་
གཅིག་པུས་སངས་རྒྱས་མི་ཐོབ་ཀྱང་། དགོངས་གཞི་ནི། ཚོགས་མང་དུ་བསགས་པས་ནམ་ཞིག་དུས་རིང་པོ་ན་འཚང་རྒྱ་བར་འགྱུར་པའོ། །དགོས་པ་ནི། ལེ་ལོའི་གཉེན་པོར་འགྱུར་བའོ། །
གང་ཟག་གི་བསམ་པ་ལ་དགོངས་པ་ནི། འགའ་ཞིག་ཏུ་སྦྱིན་པ་བསྔགས་ཤིང་འགའ་ཞིག་སྨད་པ་ལྟ་བུ་ཡིན་ལ། དགོངས་གཞི་དགེ་བ་དང་མི་ཤེས་པ་ལ་ལྟོས་ཏེ་སྦྱིན་པ་མཆོག་ཡིན། ཚུལ་

ཁྲིམས་ལ་སོགས་པ་ལ་ལྟོས་ནས་དམན་པའོ། །དགོངས་པ་ནི་ཁ་ཅིག་སྦྱིན་པ་ལ་འཇུག་པ་དང་། དེས་ཆོག་པར་འཛིན་པ་རྣམས་གོང་མ་ལ་སྦྱོར་བའོ། །ལྡེམ་དགོངས་ནི། ཕ་རོལ་གང་ལ་
དགའ་བས། ཡང་དག་པའི་ལམ་མམ་དོན་ལ་གཟུང་བའི་ཕྱིར། དེའི་མིང་ངམ་ཆ་ལྡན་ཅུང་ཟད་ཡོད་པ་ཉིད་ལ་བརྟེན་ནས། ཚུལ་མཐུན་ཡང་དོན་མི་མཐུན་པར་བཤད་པ་སྟེ། མདོ་སྡེ་རྒྱན་ལས། །
གཞུགས་པ་ལྡེམ་བོར་དགོངས་པ་དང་། མཚན་ཉིད་ལྡེམ་པོར་དགོངས་པ་གཞན། །གཉེན་པོ་ལྡེམ་པོར་དགོངས་པ་དང་། བསྒྱུར་བ་ལྡེམ་པོར་དགོངས་པ་སྟེ། །ཉན་ཐོས་དང་ནི་ངོ་བོ་ཉིད། །
དེ་བཞིན་ཉེས་པ་འདུལ་བ་དང་། །བརྗོད་པ་ཟབ་པ་ཉིད་ལ་ནི། །ལྡེམ་པོར་དགོངས་པ་རྣམ་པ་བཞི། །ཞེས་པས། གཞུགས་པ་ལྡེམ་པོར་དགོངས་པ་ནི། ཉན་ཐོས་ཀྱི་རིགས་ཅན་ཁ་ཅིག་
སྟོང་པས་སྐྲག་ནས་ཐེག་ཆེན་དུ་མི་འཇུག་པ་དག་གཞུག་པའི་དོན་དུ། གཟུགས་སོགས་ཡོད་དོ་ཞེས་སྨོས་པས། དགོངས་གཞི་འཆད་པ་པོའི་གཟུང་ཆར་སྣང་ཙམ་དུ་སྣང་བ་རྨི་ལམ་ལྟར་ཡོད་

༄༅། །པ་ལ་དགོངས་ལ་ཉན་པ་པོས་སྒྲ་ཇི་བཞིན་པར་གོ་ཡང་། དགོས་པ་རིམ་གྱི་ཐེག་ཆེན་ལ་འཇུག་པའི་དགོས་པ་ཡོད་དོ། །མཚན་ཉིད་ལྡེམ་བོར་དགོངས་པ་ནི། ངོ་བོ་ཉིད་མེད་
པའི་གནས་ལུགས་ཤེས་པར་བྱ་བའི་དོན་དུ་ཆོས་ཐམས་ཅད་ངོ་བོ་ཉིད་མེད་ཅེས་བསྟན་པ་ལྟ་བུའོ། །ངོ་བོ་ཉིད་གསུམ་ནི་ཀུན་བརྟགས། གཞན་དབང་། ཡོངས་གྲུབ་ཡིན་ཏེ་དགོངས་གཞི་
དགོས་པ་སྔར་བཤད་པ་ལྟར་རོ། །དེ་ལ་རོང་ཟོམ་པཎ་ཆེན་གྱིས། བཀའ་མཐའ་དག་ལས་སྟོང་ངོ་ཞེས་བསྟན་པ་ནི། ཀུན་བརྟགས་མེད་པ་ལ་དགོངས་ནས་སོ། །སྒྱུ་མ་དང་། སྨིག་རྒྱུ་དང།
ཆུ་ཟླ་དང་། སྤྲུལ་པ་ལྟ་བུ་ཞེས་བརྗོད་པས་ནི་གཞན་དབང་སྒྱུ་མ་ཙམ་ལ་དགོངས་པའོ། །དེ་བཞིན་ཉིད་དང་། མ་ནོར་དེ་བཞིན་ཉིད་ལ་སོགས་པ་བསྟན་པ་ནི། ཡོངས་སུ་གྲུབ་པ་ཡོད་པའི་
དགོངས་པའོ། །ཞེས་གསུངས་སོ། །གཉེན་པོར་ལྡེམ་པོར་དགོངས་པ་ནི། ཁ་ཅིག་ཤཱཀྱ་ཐུབ་པ་སྐུ་བོང་ཆུང་ཞིང་སྐུ་ཚེ་ཐུང་བ་ལ་སོགས་པས་སྟོན་པ་གཞན་ལས་དམན་པ་ཞིག་གོ་སྙམ་

པ་ལ་དགོངས་ཏེ། དགོངས་གཞི་འཆད་པ་པོའི་ཚོགས་རྫོགས་པར་མཉམ། ཆོས་སྐུ་ཐོབ་པར་མཉམ། འགྲོ་དོན་མཛད་པ་མཉམ་པ་གསུམ་ལ་དགོངས་ཏེ། མཛོད་ལས། སངས་རྒྱས་ཐམས་
ཅད་ཚོགས་དང་ནི། །ཆོས་སྐུ་འགྲོ་བའི་དོན་སྤྱོད་པ། །མཉམ་པ་ཉིད་དེ་སྐུ་ཚེ་དང་། །རིགས་དང་སྐུ་བོང་ཚད་ཀྱིས་མིན། །ཞེས་སོ། །དགོས་པ་ཉན་པ་པོས་སངས་རྒྱས་ཐམས་ཅད་
གཟུགས་སྐུ་མཉམ་པར་གོ་ཞིང་། བརྙས་པའི་སྒྲིབ་པའི་གཉེན་པོར་གྱུར་པའོ། །མདོ་རྒྱན་དུ་སྒྲིབ་པ་བརྒྱད་ཀྱི་གཉེན་པོ་གསུངས་པ་སངས་རྒྱས་ཐུབ་པ་ཉིད་ལ་བརྙས་པའི་སྒྲིབ་པའི་གཉེན་པོ་འདིར་
བཤད་པ་ལྟར་དང་། ཆོས་ལ་བརྙས་པའི་སྒྲིབ་པའི་གཉེན་པོ་འདིར་བཤད་པ་ལྟར་དང་། གངྒཱ་ཀླུང་གི་བྱེ་མ་སྙེད་དང་མཉམ་པའི་སངས་རྒྱས་རྣམས་ལ་བསྙེན་བཀུར་བྱས་ནས་གདོད་ཐེག་པ་
ཆེན་པོའི་རྟོགས་པ་སྐྱེའོ། །ཞེས་དང་། ལེ་ལོའི་སྒྲིབ་པའི་གཉེན་པོར་གང་དག་བདེ་བ་ཅན་དུ་སྨོན་ལམ་འདེབས་ན་དེ་དག་དེར་སྐྱེ་བར་འགྱུར་རོ། །ཞེས་དང་། ཅུང་ཟད་ཙམ་གྱིས་ཆོག་

༄༅། །པར་འཛིན་པའི་སྒྲིབ་པའི་གཉེན་པོར་བཅོམ་ལྡན་འདས་ཀྱིས་ལ་ལར་ནི་སྦྱིན་པ་ལ་སོགས་པ་སྨད་ལ། གཞན་དུ་ནི་བསྔགས་པ་ལྟ་བུའོ། །བདག་ནི་གཟུགས་དང་སྟོབས་སོགས་
ལྡན་ནོ་སྙམ་པའི་ང་རྒྱལ་གྱི་སྒྲིབ་པའི་གཉེན་པོར་སངས་རྒྱས་འགའ་ཞིག་གི་སྐུ་གཟུགས་ལ་སོགས་པའི་ཁྱད་པར་ལྷག་པར་བསྔགས་པ་ལྟ་བུའོ། །ཁམས་གསུམ་གྱི་ཕུན་ཚོགས་ལ་ཆགས་པའི་
འདོད་ཆགས་ཀྱི་སྒྲིབ་པའི་གཉེན་པོར་སངས་རྒྱས་ཀྱི་ཞིང་ཡོངས་སུ་དག་པ་ཁ་གཅིག་གི་བསྔགས་པ་བརྗོད་པ་ལྟ་བུའོ། །སུ་གང་དག་གིས་སངས་རྒྱས་དང་བྱང་ཆུབ་སེམས་དཔའ་ལ་གནོད་པ་བྱས་
ནས་ཕྱིས་དེ་དག་ཡོན་ཏན་ཅན་དུ་ཤེས་ཏེ་འགྱོད་པ་འབའ་ཞིག་གིས་དུས་འདའ་ཞིང་དགེ་བ་ལ་མི་སྦྱོར་བའི་སྒྲིབ་པའི་གཉེན་པོར་སངས་རྒྱས་དང་བྱང་ཆུབ་སེམས་དཔའ་རྣམས་ལ་གནོད་པ་དེ་དག་ནི་
མཐོ་རིས་སུ་འགྲོ་བར་འགྱུར་རོ། །ཞེས་གསུངས་སོ། །བྱང་ཆུབ་སེམས་དཔའ་མ་ངེས་པའི་རིགས་ཅན་འགའ་ཞིག་གྲོགས་པོ་ངན་པ་དང་འཕྲད་པ་ལ་སོགས་པའི་རྐྱེན་གྱིས་ཐེག་ཆུང་དུ་

ལྡོག་པའི་སྒྲིབ་པའི་གཉེན་པོར་དམ་པའི་ཆོས་པདྨ་དཀར་པོ་ལ་སོགས་པར་ཐེག་པ་ནི་གཅིག་ཁོ་ན་སྟེ་གཉིས་སུ་མེད་དོ་ཞེས་པ་དང་། ཉན་ཐོས་ཆེན་པོ་རྣམས་སངས་རྒྱས་སུ་ལུང་བསྟན་ཏོ། ། །
ཞེས་པ་སྟེ། དགོས་པ་ནི་སྒྲིབ་པ་བརྒྱད་ཀྱི་གཉེན་པོར་ཐེག་ཆེན་བསྟན་པ་དེས་ཐེག་ཆེན་འཛིན་པའི་གང་ཟག་དེའི་དགེ་བའི་བར་གཅོད་ཀྱི་ཉེས་པ་སྒྲིབ་པ་བརྒྱད་སྤོང་བར་འགྱུར་བའོ། །རོང་ཟོམ་པན་
ཆེན་གྱིས། ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ངོ། །ཞེས་གསུངས་སོ། །བསྒྱུར་བ་ལྡེམ་པོར་དགོངས་པ་ནི། ཆེད་དུ་བརྗོད་པའི་ཚོམ་ལས།
ཕ་དང་མ་ནི་བསད་བྱ་ཞིང་། །རྒྱལ་པོ་གཙང་སྦྲ་ཅན་གཉིས་དང་། །ཡུལ་འཁོར་སྐོར་བཅས་བཅོམ་པ་ན། །མི་དེ་དག་པ་ཉིད་དུ་འགྱུར། །ཞེས་པས། དགོངས་གཞི་ནི། འཁོར་བར་འདུ་
བྱེད་པས་སྲེད་པ་དང་ལེན་པ་གཉིས་ནི་ཕ་མའོ། །ཀུན་གཞི་ནི་བག་ཆགས་སྣ་ཚོགས་པའི་རྟེན་ནམ་གཞིར་གྱུར་པས་རྒྱལ་པོའོ། །བྲམ་ཟེ་འཇིགས་ཚོགས་ལ་བལྟ་བ་དང་། དགེ་སྦྱོང་ཚུལ་

༄༅། །ཁྲིམས་དང་བརྟུལ་ཞུགས་མཆོག་འཛིན་གྱིས་བལྟ་བ་སྟེ་གཙང་སྦྲ་ཅན་གཉིས་སོ། །ནང་གི་སྐྱེ་མཆེད་གཟུང་འཛིན་དང་བཅས་པ་རྣམ་ཤེས་ཚོགས་བརྒྱད་ནི་ཡུལ་འཁོར་གྱི་སྐོར་དང་།
བཅས་པའོ། །དེ་དག་བཅོམ་པ་སྟེ་དག་ན་འཚང་རྒྱ་བ་ལ་དགོངས་པའོ། །དགོས་པ་ནི་སངས་རྒྱས་པའི་ཆོས་འདི་གོ་སླ་བའི་ཕྱིར་གཞན་ལས་དམན་པ་ཞིག་གོ་སྙམ་པའི་ཉེས་པ་ཞི་བའི་ཕྱིར་
ཤིན་ཏུ་རྟོགས་དཀའ་བར་བསྟན་པ་དགོས་པའོ། །གཞན་ཡང་། ཇི་སྐད་དུ་བརྗོད་པ་དགོངས་པ་ཟབ་མོ་ཅན། །སྙིང་པོ་མེད་ལ་སྙིང་པོར་ཤེས། །ཕྱིན་ཅི་ལོག་ལ་ལེགས་པར་གནས། །ཉོན་
མོངས་པས་ནི་རབ་ཉོན་མོངས། །བྱང་ཆུབ་དམ་པ་ཐོབ་པར་འགྱུར། །ཞེས་པས། དགོངས་གཞི་ནི། སེམས་རྣམ་པར་གཡེང་བ་ནི་སྙིང་བོ་ཡིན་ལ། དེ་མེད་པ་ལ་སྙིང་པོ་སྟེ་གཙོ་བོར་
འཛིན་པ་དང་། རྟག་པ་དང་། བདེ་བ་དང། གཙང་བ་དང་། བདག་ཏུ་འཛིན་པ་ལས་ཕྱིན་ཅི་ལོག་མི་རྟག་པ་ལ་སོགས་པ་རྟོག་པ་ཡོངས་སུ་མི་མཉམ་པའི་སྒོ་ནས་ལེགས་པར་གནས་པ་དང་།

ཡུན་རིང་པོར་གཞན་དོན་གྱི་དཀའ་བ་སྤྱོད་པའི་ངལ་བས་ཉོན་མོངས་པར་བྱེད་པ་ཞིག་གིས་བྱང་ཆུབ་ཐོབ་པར་འགྱུར་བའོ། །དགོས་པ་ནི། སངས་རྒྱས་པའི་ཆོས་རྟོགས་པར་སླའོ་སྙམ་ནས་
བརྙས་པ་སྤོང་བའོ། །འདི་ལ་མཁས་པ་ཆེན་པོ་རོང་ཟོམ་གྱིས་བདུད་ཀྱི་རྟོག་པ་ལ་དྲང་སྲོང་གོའུ་ཏ་མ་མཚམས་མེད་ལྔ་ལ་སོགས་པའི་སྡིག་པ་བྱས་པས། ལྟ་བ་སྒྲུབ་པར་བྱ་བའི་ཐབས་ཡོད་དམ་
སྙམ་པ་ལ། དེའི་རྟོག་པ་མཁྱེན་ནས། ཕ་དང་མ་ནི་བསད་བྱས་ལ། །དགེ་འདུན་མང་པོའི་དབྱེན་བྱས་ཤིང་། །བྲམ་ཟེ་དགེ་བ་ཅན་གཉིས་དང་། །རྒྱལ་སོགས་འཁོར་བཅས་རབ་བཅོམ་ནས། །
མི་དེ་ཡོངས་སུ་གྲུབ་པར་འགྱུར། །ཞེས་གསུངས་སོ། །དེའང་དགོངས་ལྡེམ་དགོངས་གཉིས་ཅི་རིགས་ངོ་བོ་གཅིག་ལ་བྱེ་བྲག་ཐ་དད་ཡོད་དོ། །དེ་གཉིས་ཀྱི་ཁྱད་པར་ནི། ལོ་ཙཱ་བ་བློ་ལྡན་
ཤེས་རབ་ནི། སྨྲ་བ་པོས་བསམ་པའི་དོན་ལས་དོན་གཞན་སྨྲ་བ་པོའི་ཚིག་ལས་ཉན་པ་པོའི་གོ་བར་བྱེད་པ་ནི་ལྡེམ་དགོངས་སོ་ཞེས་བཞེད་ཅིང་། ཐེག་བསྡུས་ཀྱི་འགྲེལ་པ་བཤད་སྦྱར་ལས།

༄༅། །དགོངས་པ་ནི་ཡིད་ལ་རྣམ་པར་བཞག་པ་ཙམ་ཡིན་གྱི་ཕ་རོལ་གཟུང་བ་ལ་ལྟོས་པ་ནི་ཁས་མི་ལེན་ཏོ། །ལྡེམ་པོར་དགོངས་པ་ནི་ཕ་རོལ་གཟུང་བ་ལྟོས་པའོ། །ཀུན་མཁྱེན་ཀློང་
ཆེན་པས་དེ་གཉིས་ཀའང་འགལ་བ་མེད་པར་ཤེས་ཏེ། དེའང་འགའ་ཞིག་ལ་ལྟོས་ནས་དེའི་ཆ་ལྡན་དུ་བཤད་པ་ནི་ཕ་རོལ་གཟུང་བའམ་གཟུང་བ་ལ་མ་ལྟོས་ཀྱང་དགོངས་པ་ཡིན་ལ། དེ་ཉིད་།
གཞན་གྱིས་དྲིས་པ་ལ་སོགས་པས་ཚིག་དོན་མཐའ་དག་མ་རྫོགས་པས་ད་དུང་དགོངས་གཞི་ལ་ལུས་པའི་ཕྱིར་དགོངས་པ་ཞེས་སོ། །གཞན་ལ་ཕན་གདགས་པའི་ཕྱིར། ཟུར་ཅུང་ཟད་ལ་བརྟེན་
ནས་ཁོའི་སྣང་བ་དང་མཐུན་པར་སྟོན་པ་ནི་ལྡེམ་དགོངས་ཞེས་བྱ་སྟེ། སྨྲ་བ་པོས་ཀྱང་སྨྲས། ཕ་རོལ་བོས་ཀྱང་དེ་གོ་ནས་ཞུགས་པས་ད་གཟོད་དོན་གཞན་རྫོགས་པར་གོ་བའི་རྟེན་བྱེད་ཅིང།
བརྫུན་དུའང་མ་གྱུར་ཙམ་དུ་གནས་པའི་ཕྱིར་རོ་ཞེས་གསུངས་ལ། ཁ་ཅིག་དགོངས་པ་དང་ལྡེམ་དགོངས་ཐམས་ཅད་དྲང་དོན་ཁོ་ནར་བཞེད་མོད་ཀྱིས་དེ་འདྲ་མ་ཡིན་ཏེ། ཐེག་བསྡུས་ལས། ཡང་

དགོངས་པ་བཞི་དང་། ལྡེམ་པོར་དགོངས་པ་བཞིས་སངས་རྒྱས་ཀྱི་གསུང་ཐམས་ཅད་ཁོང་དུ་ཆུད་པར་བྱའོ། །ཞེས་པ་དང་། གཉེན་པོ་ལ་ལྡེམ་པོར་དགོངས་པ་ནི། གང་དུ་སྤྱོད་པ་བརྒྱད་
ཁྲི་བཞི་སྟོང་གི་གཉེན་པོར་བསྟན་པའོ། །ཞེས་གསུངས་པས་སོ། །འོ་ན་ཀུན་ལས་བཏུས་པ་ལས། ལྡེམ་པོར་དགོངས་པ་རྣམ་པར་ངེས་པ་གང་ཞེ་ན། མིང་གི་ཚོགས་དང་ཚིག་གི་ཚོགས་
དང་ཡི་གེའི་ཚོགས་རྣམས་ཀྱི་དོན་གཞན་དུ་བརྗོད་ལ་དོན་གཞན་དུ་ཡོངས་སུ་བསྒྱུར་བ་སྟེ་དྲང་དོན་དུ་བཤད་པ་དང་འགལ་ལོ་ཞེ་ན། དེ་ནི་བསྒྱུར་བ་ལྡེམ་དགོངས་ཁོ་ནའི་དབང་དུ་མཛད་པ་ཡིན་ནོ། ། 
ཞེས་མདོ་རྒྱན་འགྲེལ་པ་དངུལ་ཆུ་ཐོགས་མེད་ཀྱིས་མཛད་པ་ལས་གསུངས་སོ། །དེ་ལྟར་དྲང་ངེས་ལས་ལྡེམ་དགོངས་སོགས་མཐའ་དྲུག་གི་དོན་ལ་བསམ་ནས་དེ་ལྟར་ནགས་ཁྲོད་དང་འབྲོག་
དགོན་དབེན་པར་བསམ་གཏན་གྱི་ཚེར་མ་དང་། སྡིག་པའི་གྲོགས་པོ་མེད་པའི་སར། རྒྱལ་བ་གོང་མས་བྱིན་གྱིས་བརླབས་པའི་གནས་སུ། སྒོམ་པའི་ཤེས་རབ་རྩེ་གཅིག་ཏུ་གཞོལ་བས་

༄༅། །འཆད་པར་འགྱུར་པའི་མཐོང་ལམ་ནས་བཟུང་། ལམ་ལྔའི་ཡོན་ཏན་ཐམས་ཅད་ཀྱང་བསྒོམ་པའི་ཤེས་རབ་ལ་བརྟེན་ནས་སྐྱེ་བ་ཡིན་ནོ། །དེ་ལྟར་ཤེས་རབ་གསུམ་ཡང་དག་པའི་
དོན་དང་ལྡན་པར་རང་རྒྱུད་ལ་འབྱོར་པར་ཤོག་ཅེས་སྨོན་པའོ། །གཉིས་པ་ལམ་གྱི་དངོས་གཞི་ལ་སྨོན་པ་ལ། མདོར་བསྟན་པ་དང་། རྒྱས་པར་ཕྱེ་སྟེ་སྨོན་པ་གཉིས་ལས། དང་པོ་མདོར་བསྟན་
པ་ནི། བསམ་པ་བྱང་ཆུབ་སེམས་ཀྱི་ཀུན་བསླང་ནས། །སོགས། བགྲོད་པར་ཤོག །ཅེས་པས། དེའང་སེམས་ཅན་གྱི་ཁམས་རྒྱ་མཚོ་ལྟ་བུ་ལ་དམིགས་ནས་བསམ་པ་བྱང་ཆུབ་ཀྱི་སེམས་སྨོན་
འཇུག་དམ་པ་དེ་ཉིད་ཀྱིས་ཀུན་ནས་བསླང་ནས། སྦྱོར་བ་ལག་ལེན་དུ་སྦྱིན་པ་ནས་ཤེས་རབ་ཀྱི་བར་ཕ་རོལ་ཏུ་ཕྱིན་པ་དྲུག་པོ་ལ་བརྩོན་ན་རྣམ་པ་ཐམས་ཅད་མཁྱེན་པའི་ལམ་དུ་འགྲོ་ལ། དེའི་
ཕྱིར་བསམ་སྦྱོར་དེ་དང་ལྡན་པ་བྱས་ནས་གཞུང་ལམ་ལ་དུས་གསུམ་དང་ཚེའི་གནས་སྐབས་སྤྱོད་ལམ་ཀུན་ཏུ་བརྩོན་པ་རབ་ཏུ་དྲག་པོ་རྒྱུན་མི་ཆད་པ་ཡིས། རྟེན་ཚོགས་སྦྱོར་མཐོང་སྒོམ་མི་སློབ་

པའི་ལམ་ལྔ་དང་། བརྟེན་པ་རབ་དགའ་སོགས་ས་བཅུའི་ངོ་བོ་རྒྱུན་ཆགས་པ་རིམ་པ་ལྟར་ཚུལ་བཞིན་གྱིས་གོང་ནས་གོང་དུ་བགྲོད་པར་ཤོག་ཅིག་ཅེས་སྨོན་པའོ། །གཉིས་པ་རྒྱས་པར་བཤད་
པ་ལ། བྱང་ཆོས་སོ་བདུན་སློབ་ལམ་བཞི་དང་སྦྱར་ཏེ་སྒོམ་པས་རང་འདྲས་ས་བཅུ་དང་མི་སློབ་པའི་ལམ་འབྲས་ཀུན་ཏུ་འོད་ཀྱི་ས་ཐོབ་པ་ལ་སྨོན་པ་དང་། མཐར་ཐུག་མི་སློབ་པའི་སས་བསྡུས་
པའི་སངས་རྒྱས་ཀྱི་ཡོན་ཏན་གྱི་རྣམ་གྲངས་ལ་སྨོན་པ་དང་གཉིས་ལས། དང་པོ་ལ་བཞི་ལས། དེའི་དང་པོ་ཚོགས་ལམ་གསུམ་ལ་སྨོན་པ་ནི། ༼ནམ་དགོས་དེ་ཡང་དྲན་པ་ཉེར་བཞག་དང་ནས། ཚོགས་ཀྱི་ལམ་
ལ་འཇུག་པར་ཤོག །ཅེས། མཆན།༽ དེ་ལའང་དང་པོ་ཚོགས་ལམ་ནི། བྱང་ཆུབ་སེམས་དཔའ་རྒྱལ་བའི་སྲས་པོ་གང་ཞིག་གི་བསམ་པ་བཟང་པོ་བྱང་ཆུབ་ཀྱི་སེམས་སྨོན་འཇུག་གཉིས་ཏེ། དེ་ལ་ཀུན་རྫོབ་
བྱང་ཆུབ་ཀྱི་སེམས་ཡང་དག་པ་བསྐྱེད་ནས་དོན་དམ་བྱང་ཆུབ་སེམས་མཐོང་ལམ་རྣམ་པར་མི་རྟོག་པའི་ཡེ་ཤེས་ལ་མོས་པ་ལམ་དུ་བྱེད་པ་ན། མོས་སྤྱོད་ཀྱི་ས་སྟེ་དབྱེ་ན་ཚོགས་ལམ་ཆུང་འབྲིང་ཆེ་

༄༅། །གསུམ་ཀྱིས་བསོད་ནམས་ཀྱི་ཚོགས་ལ་ལྷག་པར་བརྩོན་པའི་སྐབས་ཡིན་ཞིང་། འདིར་བསྐལ་པ་གྲངས་མེད་པ་མང་པོར་ཚོགས་བསགས་པའི་མགོ་ཡིན་པས་ཚོགས་ལམ་ཞེས་བྱ་
བ་སྟེ། དེ་ཡང་སྦྱོར་ལམ་རང་རྒྱུད་ལ་སྐྱེ་བའི་དུས་མ་ངེས་པ་ཚོགས་ལམ་ཆུང་ངུར། སྐྱེ་བ་ཕྱི་མར་སྦྱོར་ལམ་སྐྱེ་ངེས་པ་ཚོགས་ལམ་འབྲིང་། ཚེ་འདིར་སྦྱོར་ལམ་སྐྱེ་༼ལས་དང་པོ་བའི་མངོན་རྟོགས་རྣམས་
དོན་གཅིག་གོ། །མཆན།༽ ངེས་པ་ཚོགས་ལམ་ཆེན་པོ་ཡིན་ལ། སཾ་བྷ་རཾ་ཞེས་པའི་སྒྲ་ལས་དྲངས་ནས། གཙོ་བོར་ཐོས་བསམ་དང་། བསོད་ནམས་ཀྱི་ཚོགས་གཉིས་ལ་བརྟེན་སྒོམ་བྱེད་པས་དེ་
སྐད་བྱ་ཞིང་ཐར་པ་ཆ་མཐུན་གྱི་ལམ་དང་། འདིར་དེ་ཡང་ཚོགས་ལམ་ཆུང་ངུའི་སྐབས་སུ་དྲན་པ་ཉེ་བར་བཞག་པ་ནི་གཙོ་བོར་བསྒོམ་སྟེ། དེ་ལ་དང་པོར་ལུས་ཀྱི་རྗེས་སུ་དྲན་པ་ཉེ་བར་བཞག་
པ་ནི། ཕྱིའི་ལུས་སྣོད་ཀྱི་འཇིག་རྟེན་དང་། ནང་རང་ལུས་དང་། བར་ལུས་སེམས་ཅན་གཞན་གྱི་གཟུགས་དང་གསུམ་པོ་ཤེས་རབ་ཀྱིས་བརྟགས་ཏེ་ཏིང་ངེ་འཛིན་གྱིས་མ་གྲུབ་པ་ནམ་མཁའ་

ལྟ་བུའི་སྟོང་ཉིད་ཀྱི་ངང་ལ་མཉམ་པར་འཇོག་ཅིང་རྗེས་ཐོབ་ཀྱི་སྐབས་སུ་སྒྱུ་མ་དང་རྨི་ལམ་ལྟ་བུ་བསྒོམ་ཞིང་། ཁྱད་པར་འདོད་ཆགས་ཀྱི་གཉེན་པོ་ལུས་འདིར་མི་གཙང་བ་ཁྲག་རྣག་ཆུ་སེར་
གྱི་སྣོད་ནད་རིགས་བཞི་བརྒྱ་རྩ་བཞི་གདོན་སྟོང་ཕྲག་དྲུག་བཅུའི་འབྱུང་ཁུངས་སྲིན་བུའི་རིགས་ཀྱི་རྟེན་དང་། ནམ་ཞིག་ཚེ་འཕོས་པའི་རྗེས་སུ་རུལ་པ་དང་ཀེང་རུས་འཐོར་བ་སོགས་ཀྱི་རྣམ་
པ་བསྒོམ། ཚོར་བ་དྲན་པ་ཉེར་བཞག་ནི། ཚོར་བ་བདེ་བ་དང་། སྡུག་བསྔལ་བ་དང་། བཏང་སྙོམ་དང་གསུམ་པོ་ཤེས་རབ་ཀྱིས་བརྟགས་ནས་མ་སྐྱེས་པ་དང་སྐྱེ་བ་མེད་པའི་ངང་དུ་མཉམ་
པར་འཇོག་ཅིང་། རྗེས་ཐོབ་ཏུ་ཚོར་བ་ཆུ་ཤིང་ལྟར་སྙིང་པོ་མེད་པ་དང་། སྡུག་བསྔལ་གྱི་རང་བཞིན་དུ་བསྒོམ་པའོ། །སེམས་དྲན་པ་ཉེ་བར་བཞག་པ། འདུ་ཤེས་རྒྱ་ཆེན་པོ། ཆུང་དུ།
བར་མ་གསུམ་པོ་ཤེས་རབ་ཀྱིས་དཔྱད་ནས། རང་བཞིན་སྟོང་པ་ཉིད་ཀྱི་ངང་དུ་མཉམ་པར་འཇོག་ཅིང་། རྗེས་ཐོབ་ཏུ་སེམས་ཀྱི་རང་བཞིན་མ་འགགས་ལ་མི་གནས་པའི་ཚུལ་ཤེས་པར་བྱའོ། །

༄༅། །ཆོས་དྲན་པ་ཉེ་བར་བཞག་པ་ནི། འདུ་བྱེད་རྣམས་ཀྱིས་བསྡུས་པའི་ཆོས་ཐམས་ཅད་སོ་སོར་རྟོག་པའི་ཤེས་རབ་ཀྱིས་དཔྱད་ནས། རང་བཞིན་མཉམ་པ་ཉིད་དུ་འཇོག་ཅིང་། རྗེས་
ཐོབ་ཏུ་ཆོས་ཐམས་ཅད་རྨི་ལམ་དང་སྒྱུ་མ་དང་སྨིག་རྒྱུ་དང་མིག་ཡོར་དང་ཆུ་ཟླ་དང་བྲག་ཆ་དང་དྲི་ཟའི་གྲོང་ཁྱེར་དང་སྤྲུལ་པ་ལྟར་སྒྱུ་མའི་དཔེ་བརྒྱད་དུ་བལྟ་བར་བྱ་སྟེ། དེ་ཡང་ཤེས་རབ་ཀྱིས་
དཔྱོད་པའི་ཡུལ་ལུས་ཡིན་པས། ལུས་ལ་ལུས་ཞེས་བྱ་བ་ལུས་ལས་སོར་རྟོགས་པས་དཔྱད་པར་བྱས་པས། ལུས་ཀྱི་རང་བཞིན་བདེན་པར་གྲུབ་པ་བཤིག དེའི་རྗེས་སུ་ནམ་མཁའ་ལྟ་བུའི་སྟོང་
ཉིད་ངང་ལ་དྲན་པར་ཉེ་བར་བཞག་པས། ལུས་ཀྱི་རྗེས་སུ་བལྟ་བ་ཞེས་བྱ་སྟེ། གཞན་པ་གསུམ་ནི་དེའི་རིགས་འགྲེས་ཤེས་རབ་ཀྱི་དཔྱོད་པ་དང་། འདིར་དྲན་པ་ཉེར་བཞག་བཞིའི་རང་རང་གི་
དམིགས་ཡུལ་ཐ་དད་པའི་ཉམས་ལེན་གྱི་ངོ་བོ་མཉམ་བཞག་ནམ་མཁའ་ལྟ་བུ་དང་། རྗེས་ཐོབ་སྒྱུ་མ་ལྟ་བུ་གཉིས་ལ་མ་འདུས་པ་མེད་དོ། །མཐོང་ལམ་གྱི་བདེན་པ་བཞི་ལ་འཇུག་ཚུལ་ཡང་།

དང་པོས་ལུས་སྡུག་བསྔལ་དུ་ཤེས་གཉིས་པས་ཚོར་བ་སྡུག་བསྔལ་དུ་ཤེས་ནས་ཀུན་འབྱུང་སྤོང་། གསུམ་པས་སེམས་ཀྱི་རྟག་འཛིན་འགོག་བཞི་པས་ཆོས་ལ་བདག་ཏུ་ཞེན་པ་འགོག་པའོ། ། །
ཚོགས་ལམ་འབྲིང་པོའི་སྐབས་སུ་ཡང་དག་པར་སྤོང་བ་བཞི་གཙོ་བོར་བསྒོམ་ཏེ། དེ་ལས་དང་པོར་མི་དགེ་བའི་ཆོས་མ་སྐྱེས་པ་མི་བསྐྱེད་པ་དང་། གཉིས་པ་མི་དགེ་བའི་ཆོས་ཞིག་རྒྱུད་ལ་
སྐྱེས་ན་སྐྱེས་པ་མྱུར་དུ་གཅོད་པ་དང་། གསུམ་པ་ནི། དགེ་བའི་ཆོས་རྣམས་རྒྱུད་ལ་མ་སྐྱེས་པ་སྐྱེད་པར་བྱེད་པ་དང་། བཞི་པ་ནི་དགེ་བ་རྒྱུད་ལ་སྐྱེས་པ་རྣམས་གོང་ནས་གོང་དུ་འཕེལ་བར་བྱེད་
པ་དང་། ༼བཞིའི་བརྩོན་འགྲུས་བརྩོམ་བ་དང་། དེ་རེ་རེ་ལའང་མདུན་བ་བསྐྱེད་པ་དང་། འབད་བ་དང་། བརྩོན་འགྲུས་བརྩོམ་བ་དང་། རྗེས་རབ་ཏུ་འཛིན། རབ་ཏུ་འཇོག་པའི་ཚུལ་གྱིས་བསྒོམ་པའོ། །མཆན ༽ དེ་ཡང་མི་དགེ་བའི་ཆོས་རྣམས་ཀྱི་དངོས་
པོ་ཐམས་ཅད་སྤོང་བ་དང་དགེ་བ་ལ་བར་དུ་གཅོད་པའི་ཆ་སྤོང་བས་ན། ཡང་དག་པའི་སྤོང་བ་བཞི་ཞེས་བྱ་སྟེ་༼རྩོལ་བ་ལས་བྱུང་བའི་ལམ་ཞེས་བྱའོ། །མཆན། ༽ གཙོ་བོར་སྒོ་གསུམ་གྱི་སྤྱོད་པ་ཤུགས་ཆེ་བའོ། ། །

༄༅། །ཚོགས་ལམ་ཆེན་པོ་ནི། རྫུ་འཕྲུལ་གྱི་རྐང་པའི་ཏིང་འཛིན་བཞི་བསྒོམ་སྟེ། དེ་ལ་དང་པོ་ནི། འདུན་པའི་རྫུ་འཕྲུལ་གྱི་རྐང་པས་ནི་མ་དད་པ་དང་ལོག་པར་ལྟ་བ་ལ་སོགས་
ཀྱིས་སེམས་མི་གཡོ་བར་ཏིང་ངེ་འཛིན་ལ་མོས་ཤིང་རྣམ་པར་དག་པའི་ཚུལ་ལ་འཇུག་ཅིང་བསྒོམ་པའོ། །གཉིས་པ་ནི་བརྩོན་པའི་རྫུ་འཕྲུལ་གྱི་རྐང་པས་ཏིང་ངེ་འཛིན་གྱི་སྒོམ་ལ་མཉམ་པར་
འཇོག་པ་ལ་རབ་ཏུ་བརྩོན་པའི་དེ་དག་གིས་སྐྱོན་དང་གེགས་སེལ་བ་དང་། ཡོན་ཏན་སྒྲུབ་པ་ལ་རབ་ཏུ་བརྩོན་ཞིང་། རྐྱེན་དབང་དུ་མི་གཏོང་བའོ། །གསུམ་པ་ནི་སེམས་པའི་རྫུ་འཕྲུལ་གྱི་
རྐང་པ་སེམས་རྩེ་གཅིག་ཏུ་གནས་ཤིང་རྣམ་རྟོག་དང་གཞན་དབང་སོགས་ཀྱི་ཆ་གཉིས་སུ་མ་གྱུར་ཅིང་བསམ་གཏན་ཏིང་ངེ་འཛིན་མངོན་དུ་བྱེད་པའོ། །བཞི་པ་ནི་དཔྱོད་པའི་རྫུ་འཕྲུལ་གྱི་རྐང་
པས་སྤྱོད་ལམ་ཐམས་ཅད་དུ་ཏིང་ངེ་འཛིན་དེའི་རྒྱུན་སྐྱོང་སྟེ། དེ་ཡང་མ་ནོར་བར་ཤེས་པ་ལ་སོགས་པ་ནི་རྫུ་འཕྲུལ་ཡིན་ཏེ་རང་རྒྱུད་ལ་ཐོབ་པར་བྱེད་པའི་ཐབས་ཡིན་ནོ། །འདིར་ཏིང་ངེ་འཛིན་

གྱི་རྩལ་དུ་རྣམ་པ་མང་པོར་རྫུ་ཞིང་འཕྲུལ་པས་ན་ཏིང་ངེ་འཛིན་ཏེ། དེའི་ཕྱིར་ན་རྐང་པ་ཞེས་བྱའོ། །ཏིང་ངེ་འཛིན་ཡོངས་སུ་སྦྱོང་བའི་ལམ་ཞེས་བྱའོ། །༼བསྒོམ་ཚུལ་ཉེས་པ་ལྔའི་གཉེན་པོར་སྤོང་བའི་འདུ་བྱེད་
བརྒྱད་དང་ལྡན་པའི་ཏིང་ངེ་འཛིན་གྱིས་བསྒོམ་ཀྱང་ཚོག མཆན། ༽ དེ་ལྟ་བུའི་ཚོགས་ལམ་ཆེན་པོ་རྫུ་འཕྲུལ་དུ་མ་མངོན་དུ་གྱུར་ནས། སངས་རྒྱས་དངོས་སུ་བཞུགས་པའི་ཞིང་རྣམས་སུ་རྫུ་འཕྲུལ་གྱིས་ཕྱིན་ནས་ཆོས་
ཀྱི་སྒོ་བརྒྱ་སྟོང་གྲངས་མེད་ཉན་པ་ལ་དབང་ཞིང་། དེ་དག་ཤེས་རབ་ཀྱི་རྩལ་གྱིས་འཛིན་ནུས་པའི་ཆུ་བོའི་རྒྱུན་གྱི་ཏིང་ངེ་འཛིན་ཐོབ་པའོ། །དེ་དག་ནི་ཏིང་ངེ་འཛིན་ལས་སུ་རུང་བ་ལ་གནས་པས་
གྲུབ་པ་སྟེ། ལམ་ལྔའི་དང་པོ་ཚོགས་བསགས་པ་གཙོ་བོར་སྟོན་ཞིང་། བསོད་ནམས་ཀྱི་བྱ་བ་རྒྱ་ཆེན་སྤྱོད་པའི་ལམ་དེ་ལ་རབ་ཏུ་སྤྲོ་བས་འཇུག་པར་ཤོག་ཅིག་ཅེས་སྨོན་པའོ། །གཉིས་པ་སྦྱོར་
ལམ་ལ་སྨོན་པ་ནི། །དྲོད་དང་རྩེ་མོ་སོགས་ནས། གནས་པར་ཤོག །ཅེས་དེ་ཡང་མཐོང་ལམ་རྣམ་པར་མི་རྟོག་པའི་ཡེ་ཤེས་དངོས་སུ་མཐོང་བ་ལ་སྦྱོར་བའི་སྦྱོར་ལམ། ཚོགས་ལམ་ལས་

༄༅། །བྱུང་བས་བདག་མེད་དོན་སྤྱིའི་ཚུལ་གྱིས་རྟོགས་པ་དེ་སྦྱོར་ལམ་མཚན་ཉིད་སྒྲ་དོན་པྲ་ཡོ་ག་མཱརྒ་ཞེས་མཐོང་ལམ་ཆོས་དབྱིངས་དོན་དམ་པ་མངོན་སུམ་དུ་མཐོང་བ་ལ་སྦྱོར་བར་བྱེད་པས་
སྦྱོར་ལམ་སྟེ་༼ངེས་འབྱེད་ཀྱི་ཡན་ལག་དང་། ངེས་འབྱེད་ཆ་མཐུན་རྣམས་དོན་གཅིག་གོ། །མཆན། ༽དེ་ལ་མཐོང་ལམ་རྣམ་པར་མི་རྟོག་པའི་ཡེ་ཤེས་ཀྱིས་ཉོན་མོངས་པའི་སྒྲིབ་པ་བསྲེགས་པས་མེ་ལྟ་བུ་དེ་རང་རྒྱུད་
ལ་སྐྱེ་བའི་སྔ་ལྟས་སུ་དཔེར་ན་རྩུབ་ཤིང་རྩུབ་བསྟན་བརྡར་བའི་ཚེ་མེ་འབྱུང་བའི་སྔོན་དུ་ཤིང་ལ་དྲོད་འབྱུང་བ་དང་འདྲ་བར་རང་རྒྱུད་ལ་སྔར་དང་མི་འདྲ་བའི་དྲོད་རྟགས་འབྱུང་ཞིང་། ཉོན་མོངས་པ་
རགས་པ་མགོ་ནོན་པས་ན་སྦྱོར་ལམ་དྲོད་དང་དགེ་བའི་རྩ་བ་གཡོ་བ་རྣམས་ཀྱི་རྩེ་མོ་ཡིན་པས་རྩེ་མོ། །གནས་ལུགས་སྟོང་པ་ཉིད་ཀྱི་དོན་ལ་མི་སྐྲག་པའི་བཟོད་པ་ཐོབ་པས་ན་བཟོད་པ་དང་། འཇིག་
རྟེན་པའི་སྒོམ་བྱུང་གི་ཆོས་ཐམས་ཅད་ཀྱི་མཆོག་ཡིན་པས་ན་ཆོས་མཆོག་སྟེ། དེ་དག་ཏུ་མཐོང་ལམ་སྐྱེ་བའི་དུས་མ་ངེས་པ་ནི་དྲོད་རྩེ་མོ་གཉིས། སྐྱེ་བ་འདིར་མཐོང་ལམ་རང་རྒྱུད་སྐྱེ་ངེས་པར།

བཟོད་དང་ཆོས་མཆོག་གོ །འདིར་སྦྱོར་ལམ་ངེས་འབྱེད་ཆ་བཞིའོ། །དེ་ནས་དྲོད་རྩེ་གཉིས་ལ་དབང་བོ་ལྔ་བསྒོམ་པ་ནི། དང་པོ་དད་པའི་དབང་བོས་མཐོང་ལམ་གྱི་ཡེ་ཤེས་ལ་ལྷག་པར་མོས་
ཤིང་བརྩོན་འགྲུས་ཀྱི་དབང་པོས་གཡེལ་བ་མེད་པར་མཐོང་ལམ་གྱི་ཡེ་ཤེས་རང་རྒྱུད་ལ་སྐྱེད་པའི་ཐབས་ལ་འབད་པར་བྱའོ། །དྲན་པ་ཡི་དབང་པོས་ལྷག་པ་ཚུལ་ཁྲིམས་ཀྱི་བསླབ་པ་མི་ཉམས་
པར་བསྲུང་བ་དང་། །ཏིང་ངེ་འཛིན་གྱི་དབང་བོས་ལྷག་པ་ཏིང་ངེ་འཛིན་གྱི་བསླབ་པ་ལ་མཉམ་པར་འཇོག་ཤེས་རབ་ཀྱི་དབང་བོས་ལྷག་པ་ཤེས་རབ་ཀྱི་བསླབ་པའི་གནས་ལུགས་ཀྱི་ལྟ་བ་རང་རྒྱུད་ལ་
བསྐྱེད་དེ་ཉམས་སུ་ལེན་པ་དང་། དེ་ལྔས་རྣམ་བྱང་བསྐྱེད་པས་གཟུགས་ཅན་མ་ཡིན་པའི་དབང་བོ་ལྔའོ། །བཟོད་པ་ཆོས་མཆོག་གཉིས་ཀྱི་སྐབས་སུ་གོང་གི་དབང་པོ་ལྔ། དེ་ཉིད་རང་གི་
སྒྲིབ་པ་དང་བྲལ་བར་ཉམས་སུ་ལེན་ཏེ། དེ་ཡང་མ་དད་པའི་བར་ཆད་ཀྱིས་གཏན་ནས་བརྫི་མི་ནུས་པ་དད་པའི་སྟོབས་དང་། ལེ་ལོའི་བར་ཆད་ཀྱི་གཏན་ནས་བརྫི་མི་ནུས་པ་བརྩོན་འགྲུས་ཀྱི་

༄༅། །སྟོབས་དང་བརྗེད་ངེས་ཀྱི་བར་ཆད་ཀྱིས་གཏན་ནས་བརྫི་མི་ནུས་པ་དྲན་པའི་སྟོབས་དང་། རྣམ་གཡེང་གི་བར་ཆད་ཀྱིས་གཏན་ནས་བརྫི་མི་ནུས་པའི་ཏིང་ངེ་འཛིན་གྱི་སྟོབས་དང་།
ཤེས་བཞིན་མ་ཡིན་པའི་བར་ཆད་ཀྱིས་གཏན་ནས་བརྫི་མི་ནུས་པ་ཤེས་རབ་ཀྱི་སྟོབས་དང་ལྔ་དེ་ནི་མི་མཐུན་པའི་ཕྱོགས་འཇོམས་པས་ནུས་པ་སྟོབས་སུ་གྱུར་པའི་ཆ་ལྔའི་རང་བཞིན་ཅན་གྱི་ཐེག་པ་
ཆེན་པོའི་མཐོང་ལམ་རྣམ་པར་མི་རྟོག་པའི་ཡེ་ཤེས་ལ་སྦྱོར་བའི་སྦྱོར་ལམ་ངེས་འབྱེད་ཆ་བཞི་དྲོད་སྣང་བ་ཐོབ་པའི་ཡེ་ཤེས། རྩེ་མོ་སྣང་བ་མཆེད་པའི་ཡེ་ཤེས། བཟོད་པ་དེ་ཁོ་ན་ཉིད་ཀྱི་
ཕྱོགས་གཅིག་ལ་ཞུགས་པའི་ཡེ་ཤེས་ཆོས་མཆོག་དེ་མ་ཐག་པའི་ཡེ་ཤེས་ཏེ། དེ་རེ་རེ་བཞིན་དུ་ཆུང་འབྲིང་ཆེན་པོའི་ཡེ་ཤེས་རྣམས་ལ་གནས་པར་ཤོག་ཅིག་ཅེས་སྨོན་པའོ། །གསུམ་པ་
མཐོང་ལམ་ལ་སྨོན་པ་ནི། དྲན་དང་ཆོས་རབ་རྣམ་འབྱེད་ནས། །རབ་དགའི་ས་ཐོབ་ཤོག །ཅེས་དེ་ཡང་འཇིག་རྟེན་ལས་འདས་པའི་༼འཕགས་པའི་ཡེ་ཤེས་དང་པོ་མཐོང་བས་མཐོང་ལམ། མཆན།༽ ལམ་ཞེས་

བྱ་ལ། བདག་མེད་མངོན་སུམ་གསར་དུ་རྟོགས་པའི་མཁྱེན་པ་དེ་མཐོང་ལམ་གྱི་མཚན་ཉིད། སྒྲ་དོན། དཪྴན་མརྒ་ཞེས་པའི་སྒྲ་ལས་དྲངས་ན། སྔ་མ་མཐོང་བའི་ཆོས་ཀྱི་དབྱིངས་དང་པོར་མཐོང་
བས་ན་མཐོང་བ་དང་ཐར་པའི་འཇུག་ངོགས་ཡིན་པས་ན་ལམ་སྟེ་༼བདེན་པ་མངོན་རྟོགས་དང་། ངེས་འབྱེད་རྣམས་དོན་གཅིག་གོ་མཆན། ༽དེའི་བྱང་ཆུབ་ཀྱི་ཡན་ལག་བདུན་ལས་དྲན་པ་ཡང་དག་བྱང་ཆུབ་ཀྱི་ཡན་ལག་
ནི་སྤྱིར་ཆོས་ཐམས་ཅད་ཀྱི་རང་རང་གི་རྣམ་པ་རབ་ཏུ་འབྱེད་པ་ནི་ཤེས་རབ་སྟེ། དེ་ཡང་ཐེག་ཆེན་གྱི་བདེན་པ་བཞི་ལ་སོགས་པ་རྣམས་ཀྱི་རང་རང་གི་ཆོས་ཤེས་ཆོས་བཟོད་རྗེས་ཤེས་རྗེས་
བཟོད་དེ་ཆོས་ཐམས་ཅད་ཀྱི་རང་རང་གི་མཚན་ཉིད་ཐམས་ཅད་ཆོས་ཉིད་གནས་ལུགས་ཀྱི་གཤིས་སྤྲོས་པ་ཐམས་ཅད་དང་བྲལ་བར་བསྟན་པ་ལ་མི་སྐྲག་ཅིང་བཟོད་པ་ལ་བཟོད་ཤེས་སྐད་ཅིག་མ་བཅུ་
དྲུག་གོ །དེ་ཡང་ཆོས་བཟོད་བཞི་དང་། ཆོས་ཤེས་བཞི་ནི་ཆོས་ཉིད་མཐོང་བ་ཡིན་ལ། རྗེས་བཟོད་བཞི་དང་། རྗེས་ཤེས་བཞི་ནི་ཡེ་ཤེས་མཐོང་བའོ། །བརྩོན་འགྲུས་ནི་དེའི་རང་བཞིན་

༄༅། །ལ་སྤྲོ་བ་དང་། དགའ་བ་ནི་དམིགས་པ་དེ་ཉིད་ལ་རབ་ཏུ་ཡིད་དགའ་ཞིང་དྭངས་པ་དང་ཤིན་ཏུ་སྦྱངས་བས་ནི་ལུས་སེམས་ལས་སུ་རུང་བ་དང་། ཏིང་ངེ་འཛིན་ནི་སེམས་རྩེ་
གཅིག་པའོ། །བཏང་སྙོམས་ནི་སེམས་དང་སེམས་བྱུང་རྣལ་དུ་འདུག་པས་ཆགས་སྡང་བྲལ་བ་སྟེ་བྱང་ཆུབ་སེམས་དཔའ་གང་ཞིག་རྣམས་ལ། གཡས་ནས་ཙནྡན་གྱི་ལྡེ་གུས་བྱུགས་པ་དང་། གཡོན་
ནས་སྟེའུས་ཤ་བཅད་པ་གཉིས་ལ་ཆགས་སྡང་མེད་ཅིང་མཉམ་པའོ། །དེ་ལྟར་བྱང་ཆུབ་ཀྱི་ཡན་ལག་ཁྱད་པར་འཕགས་པ་བདུན་བསྒོམ་ནས། མཐོང་ལམ་གྱི་ཡེ་ཤེས་ལྟ་བ་ཡང་དག་པར་ངོ་འཕྲོད་
ཟཅིང་མཐར་ཕྱིན་པས། སོ་སོའི་སྐྱེ་བོ་ལས་ཁྱད་པར་དུ་འཕགས་པའོ། །བྱང་ཆུབ་ཀྱི་ཡན་ལག་བདུན་པོ་འདི་རིན་པོ་ཆེ་སྣ་བདུན་དང་ཆོས་མཐུན་པར་སྟོན་ཏེ། དྲན་པ་ཡང་དག་བྱང་ཆུབ་ཀྱི་ཡན་
ལག་ནི། ཤེས་བྱ་མ་རྒྱལ་བ་ལས་རྒྱལ་བ་སྟེ། སྔར་མ་རྟོགས་པ་རྟོགས་པར་བྱ་བའི་ཕྱིར་དྲན་པ་ཀུན་ཏུ་སྤྱོད་པ་སྟེ། དཔེར་ན། འཁོར་ལོས་སྒྱུར་བའི་འཁོར་ལོ་རིན་པོ་ཆེ་དེས་རྒྱལ་པོ་གཞན་གྱི་

གཡུལ་མ་ཕེབས་པ་རྣམས་འབེབས་པ་བཞིན་ནོ། །ཆོས་རབ་ཏུ་རྣམ་པར་འབྱེད་པ་ནི། རྟོག་པའི་མཚན་མ་ཐམས་ཅད་འཇོམས་པར་བྱེད་པ་སྟེ་གླང་བོ་རིན་པོ་ཆེས་ཕྱི་རྒོལ་བ་འཛོམས་པ་
བཞིན་ནོ། །བརྩོན་འགྲུས་ནི་རྟོགས་བྱ་མ་ལུས་པ་མྱུར་དུ་རྟོགས་པར་བྱ་བའི་ཕྱིར་འཇུག་སྟེ། དཔེར་ན། རྟ་མཆོག་རིན་པོ་ཆེས་ས་ཆེན་རྒྱ་མཚོའི་མཐའ་ཀླས་པ་མྱུར་དུ་བསྐོར་བ་བཞིན་ནོ། །
དགའ་བ་ནི་བརྩོན་འགྲུས་ཀྱིས་བདག་མེད་རྟོགས་པའི་ཆོས་ཀྱི་སྣང་བ་འཕེལ་བའི་ཕྱིར་བྱང་ཆུབ་སེམས་དཔའི་ལུས་སེམས་ཟག་མེད་དགའ་བས་རྟག་ཏུ་རྒྱས་པའམ་ཚིམ་པར་འགྱུར་བ་སྟེ། ནོར་
བུ་རིན་པོ་ཆེའི་སྣང་བའི་ཁྱད་པར་གྱིས། འཁོར་ལོ་སྒྱུར་བའི་རྒྱལ་པོ་དགའ་བར་བྱེད་པ་བཞིན་ནོ། །ཤིན་ཏུ་སྦྱངས་པས་ནི་སྒྲིབ་པ་སྟེ། ལུས་སེམས་ཀྱི་གནས་ངན་ལན་ཀུན་ལས་ཐར་
པའི་ཕྱིར། ལུས་སེམས་ལས་སུ་རུང་བའི་བདེ་བ་ཐོབ་པ་སྟེ། བཙུན་མོ་རིན་པོ་ཆེ་ལ་བརྟེན་ནས་འཁོར་ལོས་བསྒྱུར་བའི་རྒྱལ་པོས་དགའ་བ་ཉམས་སུ་མྱོང་བ་བཞིན་ནོ། །ཏིང་ངེ་འཛིན་ལ་

༄༅། །བརྟེན་ནས་ཡིད་ལ་བསམ་པ་དོན་ཐམས་ཅད་ཇི་ལྟར་འདོད་པ་བཞིན་ཏུ་འབྱོར་པ་ཉེ་བར་སྐྱེ་བར་འགྱུར་སྟེ། བློན་པོ་རིན་པོ་ཆེས་དགོས་པའི་བྱ་བ་ཐམས་ཅད་སྡུ་བ་བཞིན་ནོ། །བཏང་
སྙོམས་ཡངས་དག་བྱང་ཆུབ་ཀྱི་ཡན་ལག་ནི། རྣམ་པར་མི་རྟོག་པའི་ཡེ་ཤེས་ཏེ་དུས་ཐམས་ཅད་དུ་བྱང་ཆུབ་སེམས་དཔའ་མཐོང་ལམ་པ་འདིས་ཇི་ལྟར་འདོད་པ་བཞིན་དུ་གནས་ཏེ། རྗེས་
ལས་ཐོབ་པའི་གནས་པར་མཆོག་གིས་རྟག་ཏུ་སྔར་མ་རྟོགས་པ་རྟོགས་པ་དང་། རྟོགས་ཟིན་འདོར་བར་བྱེད་ལ། རྣམ་པར་མི་རྟོག་པའི་གནས་པ་མཆོག་གི་རྟོགས་པ་དེ་ལ་རྟག་ཏུ་རྩོལ་བ་མེད་པར་
གནས་པའི་ཕྱིར་ཏེ། དམག་དཔོན་རིན་པོ་ཆེས་རྟ་དང་གླང་པོ་དང་ཤིང་རྟ་དང་དཔུང་བུ་ཆུང་སྟེ་དཔུང་གི་ཚོགས་ཡན་ལག་བཞི་དང་བཅས་ཏེ་ནོར་རྫས་ལ་སོགས་པ་དབུལ་བར་བྱ་བ་རྣམས་འབུལ་ལ།
ཕ་རོལ་གྱི་དམག་ལ་སོགས་པ་དོར་བར་བྱ་བ་འདོར་ཞིང་། དཔུང་གི་ཚོགས་དེ་སྐྱོ་བ་དང་དུབ་པ་དང་གནོད་པ་མེད་པའི་གནས་ལ་སོང་ནས་གནས་པར་བྱེད་པ་བཞིན་ནོ། །ཡན་ལག་ཇི་ལྟར་

ཡིན་ཚུལ་ནི་དབུས་མཐའ་རྣམ་འབྱེད་ལས། རང་བཞིན་ཡན་ལག་གནས་ཡན་ལག །གསུམ་པ་ངེས་འབྱུང་ཡན་ལག་ཡིན། །བཞི་པ་ཕན་ཡོན་ཡན་ལག་གོ །རྣམ་གསུམ་ཉོན་མོངས་མེད་
ཡན་ལག །ཅེས་པས། རང་བཞིན་ཡན་ལག་ཐོག་མར་སྨོས་ཀྱང་། དོན་གྱི་རིམ་པ་ལྟར་བཤད་ན་དྲན་པར་ནི་གནས་ཀྱི་ཡན་ལག་སྟེ། ཡན་ལག་གཞན་ཐམས་ཅད་དེ་ལ་བརྟེན་ནས་འབྱུང་བའི་
ཕྱིར་རོ། །ཆོས་རབ་ཏུ་རྣམ་པར་འབྱེད་པ་ནི་རང་བཞིན་གྱི་ཡན་ལག་སྟེ། ཤེས་རབ་ནི་མཐོང་ལམ་གྱི་ངོ་བོ་ཡིན་པའི་ཕྱིར་རོ། །གསུམ་པ་བརྩོན་འགྲུས་ནི་ངེས་པར་འབྱུང་བའི་ཡན་ལག་སྟེ། སངས་
རྒྱས་མ་ཐོབ་ཀྱི་བར་དུ་ཡོན་ཏན་གོང་ནས་གོང་དུ་འགྲོ་བ་རྒྱུན་མི་གཅོད་པའི་ཕྱིར་རོ། །བཞི་པ་དགའ་བ་ནི་ཕན་ཡོན་གྱི་ཡན་ལག་སྟེ། སེམས་དགའ་བར་བྱེད་པའི་ཕྱིར། ཤིན་ཏུ་སྦྱངས་དང་། ཏིང་
ངེ་འཛིན་དང་། བཏང་སྙོམས་གསུམ་ནི་ཉོན་མོངས་པ་མེད་པའི་ཡན་ལག་སྟེ། དེ་ཡང་གང་གིས་ཀུན་ནས་ཉོན་མོངས་པ་མེད་པ་ནི་ཤིན་ཏུ་སྦྱངས་པ་སྟེ། གནས་ངན་ལེན་དང་བྲལ་བས་ཉོན་

༄༅། །མོངས་པ་མེད་པའི་རྒྱུ་ཡིན་པས་ཉོན་མོངས་མེད་པའི་གཞིའི་ཡན་ལག་གང་ལ་བརྟེན་ནས་ཉོན་མོངས་པ་མེད་པ་ནི་ཏིང་ངེ་འཛིན་ཏེ། དེ་ལ་བརྟེན་ནས་རྣམ་གཡེང་དང་བྲལ་བས་དེ་ཉིད་
ཉོན་མོངས་པ་མེད་པར་བྱེད་པས་ཉོན་མོངས་པ་མེད་པའི་གནས་སོ། །གང་ཉོན་མོངས་པ་མེད་པ་བཏང་སྙོམས་ནི་རྣམ་པར་མི་རྟོག་པའི་ཡེ་ཤེས་ཡིན་པས་ངོ་བོ་སྟེ། དབུས་མཐའ་ལས། འདི་།
ལ་གཞི་དང་གནས་དང་ནི། །ངོ་བོ་ཉིད་དུ་འདོད་པ་ཡིན། །ཞེས་སོ། །ཏིང་ངེ་འཛིན་དེ་ཉིད་དྲན་ཙམ་གྱིས་མཐོང་སྤངས་ཀྱི་དྲི་མ་ཡང་དག་ཕྱིར་དྲན་པ། ཉོན་མོངས་པ་དང་མ་འདྲེས་པས་ཆོས་
རབ་རྣམ་འབྱེད་ལེ་ལོའི་གཡེངས་བ་ལས་གྲོལ་བས་བརྩོན་འགྲུས། ཟག་མེད་ཀྱི་དགའ་བདེ་ལ་སྤྱོད་པས་དགའ་བ། སྤང་བྱ་མ་ལུས་དག་པས་ཤིན་ཏུ་སྦྱངས། ཆོས་ཉིད་གནས་ལུགས་ཀྱི་དོན་ཇི་
བཞིན་པའི་ངང་ལ་གནས་པའི་ཏིང་ངེ་འཛིན། འཁོར་འདས་མཉམ་ཉིད་རྟོགས་པས་བཏང་སྙོམས་ཡང་དག་བྱང་ཆུབ་ཀྱི་ཡན་ལག་གོ །དེ་ཡང་ས་དང་པོ་འདིར། སེར་སྣའི་སྒྲིབ་པས་བག་ཆགས་དག་

སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་ནས། དུས་སྐད་ཅིག་མ་གཅིག་ལ་ཏིང་ངེ་འཛིན་བརྒྱར་སྙོམས་པར་འཇུག་ཅིང་ལྡང་བ་དང་། སངས་རྒྱས་བརྒྱའི་ཞལ་ལ་བལྟ་བ་དང་། སངས་རྒྱས་
བརྒྱ་ཡིས་བྱིན་གྱིས་བརླབ་པར་ཤེས་པ་དང་། སངས་རྒྱས་ཞིང་བརྒྱར་འགྲོ་བ་དང་། ཞིང་ཁམས་བརྒྱ་གཡོ་བར་བྱེད་པ་དང་། ཞིང་ཁམས་བརྒྱར་འོད་ཀྱིས་འགེབས་པ་དང་། སེམས་ཅན་
བརྒྱ་སྨིན་པར་བྱེད་པ་དང་། དུས་སྐད་ཅིག་གཅིག་ལ་བསྐལ་པ་བརྒྱར་སྟོན་པ་དང་། སྔོན་དང་ཕྱི་མའི་མཐའ་བརྒྱ་ལ་ཡེ་ཤེས་ཀྱི་གཟིགས་པ་འཇུག་པ། ཆོས་ཀྱི་སྒོ་བརྒྱ་འབྱེད་པ། རང་གི་ལུས་བརྒྱ་
སྟོན་པ། ལུས་རེ་རེ་ལ་འཁོར་ཕུན་སུམ་ཚོགས་པ་བརྒྱར་སྟོན་པ་སྟེ། མཐོང་ལམ་གྱི་ཡོན་ཏན་བརྒྱ་ཕྲག་བཅུ་གཉིས་སོ། །འདི་སྐབས་འཛམ་བུའི་གླིང་གི་རྒྱལ་པོའི་སྐྱེ་བ་འཛིན་ནུས། དེ་ལྟ་བུའི་
འཕགས་པ་ས་བཅུའི་ནང་ནས་ས་དང་པོ་ཆོས་ཉིད་ཀྱི་བདེན་པ་མཐོང་བས་ན་མཐོང་ལམ་སྟེ། དེ་ལ་གནས་ནས་སྔར་དང་མི་འདྲ་བའི་དགའ་བ་དུ་མ་དང་ལྡན་པས་ན་རབ་ཏུ་དགའ་བའི་ས་དམ་པ་

༄༅། །དེ་ཐོབ་པར་ཤོག་ཅིག་ཅེས་སྨོན་པ་ཡིན་ལ། །ས་དེའི་སྤང་བྱ་ནི་ཉོན་སྒྲིབ་ཀུན་བརྟགས་རྣམས་ནི་མཐོང་སྤང་དང་། ལྷན་སྐྱེས་ནི་བསྒོམ་སྤང་ཡིན་ལ། དེ་བཞིན་ཏུ་ཤེས་སྒྲིབ་གཟུང་། །
འཛིན་གྱི་རྟོག་པ་རགས་པ་མཐོང་སྤང་། ཕྲ་བ་བསྒོམ་སྤངས་ཡིན་ཏེ། མཐོང་སྤང་ལོག་ཞུགས་དང་། བསྒོམ་སྤང་སྤངས་པའི་སྒོ་ནས་དབྱེ། མཐོང་སྤང་དེ་ལ་སྤྱིའི་གྲངས་ནི། མངོན་པ་ཀུན་ལས་།
བཏུས་ལྟར། དེ་ཡང་ཁམས་གོང་མ་གཟུགས་ཁམས་དང་གཟུགས་མེད་ཀྱི་རྟེན་ལ་ཁོང་ཁྲོའི་ས་བོན་ཡོད་ཀྱང་མངོན་གྱུར་མེད་པའམ། ཁོང་ཁྲོའི་ས་བོན་འཇོག་བྱེད་འདོད་པའི་སར་གཏོགས་
བ་ཁོ་ན་ཡིན་ཞིང། དེའི་རྣམ་སྨིན་ཀྱང་འདོད་པ་ཁོ་ནར་མྱོང་བ་ལ་དགོངས་ནས་ཁམས་གོང་མ་གཉིས་ཀྱི་ས་ལ་ཁོང་ཁྲོ་བོར་བས་ལོག་ཞུགས་དགུ་དང་། འདོད་པ་ལ་ཁོང་ཁྲོ་དང་བཅས་བཅུ་
བདེན་པ་བཞི་ཀ་ལ་ཁྱད་མེད་པར་ལོག་པར་ཞུགས་པར་གསུངས་པ་དེའི་རྗེས་སུ་འབྲང་བས་ཐེག་ཆེན་ལྟར་ན། མཐོང་སྤང་འདོད་པ་ན། འདོད་ཆགས། ཁོང་ཁྲོ། ང་རྒྱལ། མ་

རིག་པ། ཐེ་ཚོམ་སྟེ་ལྟ་མིན་ལྔ་དང་། འཇིག་ལྟ། མཐར་ལྟ་ལྟ་བ་མཆོག་འཛིན་དང་། ཚུལ་ཁྲིམས་མཆོག་འཛིན་དང་། བརྟུལ་ཞུགས་མཆོག་འཛིན་དང་། ལོག་ལྟ་སྟེ་ལྟ་བ་ལྔ་དང་བཅུ་
བཅུ་སྡུག་བསྔལ་བདེན་ལ་ལོག་པར་ཞུགས་པ་བཅུ་དེ་བཞིན་ཀུན་འབྱུང་བདེན་པ་ལ་ལོག་པར་ཞུགས་པར་བཅུ། ལམ་བདེན་པ་ལ་ལོག་པར་ཞུགས་པ་བཅུ། འགོག་བདེན་ལ་ལོག་པར་ཞུགས་
པ་བཅུ་དང་འདོད་ཁམས་ན་བཞི་བཅུ། ཁམས་གོང་མ་གཉིས་ན་ཁོང་ཁྲོ་བོར་བས། གཟུགས་ཁམས་ན་ལྟ་མིན་བཞི། ལྟ་བ་ལྔ་དང་ཉོན་མོངས་དགུ། བདེན་པ་བཞི་ལ་ལོག་པར་ཞུགས་པས་དགུ་
ཚན་བཞི་སྟེ་སུམ་ཅུ་སོ་དྲུག་དང་། གཟུགས་མེད་ཁམས་ན་དེ་བཞིན་ཁོང་ཁྲོ་བོར་བས་ལྟ་མིན་བཞི། ལྟ་བ་ལྔ་དང་ཉོན་མོངས་དགུ བདེན་བཞི་ལ་ལོག་པར་ཞུགས་པས་དགུ་ཚན་བཞི་སྟེ་སུམ་ཅུ་
སོ་དྲུག ཁམས་གོང་གི་ཉོན་མོངས་སོ་དྲུག་པ་ཚན་གཉིས་བསྡོམས་པས་བདུན་ཅུ་དོན་གཉིས། དེ་སྟེང་འདོད་ཁམས་ཀྱི་ལོག་ཞུགས་ཀྱི་ཉོན་མོངས་པ་བཞི་བཅུ་དང་བསྡོམས་པས་བརྒྱ་དང་བཅུ་

༄༅། །གཉིས་ནི། མཐོང་བས་སྤང་བར་བྱ་བའོ། །ལོག་པར་ཞུགས་ཚུལ་ནི། འཇུག་མཁན་ནམ་འཇུག་པོ་ནི། རྩ་ཉོན་དང་མཚུངས་ལྡན་དུ་འབྱུང་བའི་ཉེ་ཉོན་དང་། དེ་ལས་གཞན་པའི་
སེམས་བྱུང་གཙོ་སེམས་བཅས་པ་མཐའ་ཡས་ཀྱང་། གཙོ་བོ་དང་རིགས་བསྡུ་ན་བཅུ། ལྟ་བ་ལྔ་དང་ལྟ་མིན་ལྔ་དང་བཅུའོ། །འཇུག་པའི་ཡུལ་བདེན་པ་བཞིའོ། །འཇུག་ཚུལ་དེ་ལ་དངོས་
སུ་ལོག་ཞུགས་ནི་འཇིག་ལྟས་བདེན་བཞི་ལ་བདག་དང་བདག་གི་བར་འཛིན་པ་དང་། མཐར་ལྟས་རྟག་པ་དང་ཆད་པར་འཛིན་པ་དང་། ལོག་ལྟས་བདེན་པའི་རྣམ་པ་དེ་དག་མེད་དོ་ཞེས་བསྐུར་
བའམ་དེ་དག་ཇི་ལྟ་བར་གསུངས་པ་ལས་གཞན་པའི་རྣམ་པར་སྒྲོ་འདོགས་པ་དང་། དེནི་ལྟ་བ་གསུམ་དང་། ལྟ་མིན་མ་རིག་པས། བདེན་པའི་རང་བཞིན་ཇི་ལྟ་བ་མི་ཤེས་པས་རྨོངས་པ་དང་
ཝ ཐེ་ཚོམ་གྱིས་དེ་དག་དེ་ལས་བསྟན་པ་ལྟར་ཡིན་མིན་ཡིད་གཉིས་ཟ་བའོ། །དེ་ལྔས་ནི་བདེན་བཞི་ལ་ཉོན་མོངས་གཞན་གྱིས་བར་ཆོད་པར་ཕྱིན་ཅི་ལོག་ཏུ་འཛིན་པའི་ཕྱིར། ཀུན་བཏུས་ལས།

ཐེ་ཚོམ་དེ་གཉེན་པོ་ལ་ལོག་ཞུགས་སུ་བཤད་པ་ནི་བདེན་བཞི་གཉེན་པོ་ཡུལ་ཡིན་པ་ལ་དགོངས་པའོ། །བརྒྱུད་ནས་ལོག་ཞུགས་ནི་འཇིག་ལྟ་མཐར་ལྟས་དངོས་སུ་ལོག་ཞུགས་ཀྱི་ལྟ་བ་དེ་ལ་
བརྒྱུད་ནས་མཆོག་ཏུ་རློམ་ནས་འཛིན་པ་དང་། ལྟ་ངན་དང་འབྲེལ་བའི་སྤྱོད་ངན་མུ་སྟེགས་པའི་ཚུལ་ཁྲིམས་དང་། མེ་ལྔ་བརྟེན་པ་ལ་སོགས་པའི་བརྟུལ་ཞུགས་ལ་དག་གྲོལ་ངེས་འབྱིན་དུ་།
ལྟ་བ་དང་། ལྟ་མིན་ང་རྒྱལ་ཀྱིས་ལྟ་ངན་གྱི་རྒྱུད་སྤྲོས་པས་ཡོན་ཏན་ཡིན་རློམས་ཀྱིས་ཁེངས་པ་དང་། །འདོད་ཆགས་ཀྱིས་ལྟ་ངན་ལ་སྲེད་པར་བྱེད་པའོ། །དེ་བཞིས་ནི་བདེན་བཞི་དང་དམིགས་
ཚུལ་གྱིས་ཆོད་པའི་བརྒྱུད་ནས་ལོག་པར་ཞུགས་པའོ། །དབང་གིས་ལོག་ཞུགས་ནི། ཁོང་ཁྲོ་ཡིན་ལ་དེས་རང་གི་ལྟ་བ་དང་མི་མཐུན་པའི་ལྟ་བ་ལ་ཀུན་ནས་མནར་སེམས་པའི་དབང་གིས་ལོག་
པར་ཞུགས་པའི་ཕྱིར་རོ། །གཉིས་པ་བསྒོམ་སྤང་སྤངས་པའི་སྒོ་ནས་དབྱེ་བ་ལ། མངོན་པ་ཀུན་བཏུས་ལྟར་འཆད་དེ། བསྒོམ་སྤང་བཞི་བརྒྱ་དང་བཅུ་བཞི་ཡོད་ལ། དེ་ཡང་འདོད་ཁམས་ན་དྲུག་སྟེ།

༄༅། །འཇིག་ལྟ། མཐར་ལྟ། འདོད་ཆགས། ཁོང་ཁྲོ། ང་རྒྱལ། མ་རིགས་པ་དང་དྲུག དེར་ཆེ་འབྲིང་ཆུང་གིས་ཕྱེ་བ་ལ། འདོད་པའི་འཇིག་ལྟ་ཆེན་པོའི་ཆེན་པོ་དང་། འདོད་།
པའི་འཇིག་ལྟ་ཆེན་པོའི་འབྲིང་དང་། འདོད་པའི་འཇིག་ལྟ་ཆེན་པོའི་ཆུང་ངུ་དང་། འདོད་པའི་འཇིག་ལྟ་འབྲིང་གི་ཆེན་པོ་དང་། འདོད་པའི་འཇིག་ལྟ་འབྲིང་གི་འབྲིང་དང་། འདོད་པའི་འཇིག་ལྟ་།
འབྲིང་གི་ཆུང་དུ་དང་། འདོད་པའི་འཇིག་ལྟ་ཆུང་ངུའི་ཆེན་པོ་དང་། འདོད་པའི་འཇིག་ལྟ་ཆུང་ངུའི་འབྲིང་དང་། འདོད་པའི་འཇིག་ལྟ་ཆུང་ངུའི་ཆུང་ངུ་དང་དགུ དེ་བཞིན་དུ་འདོད་པའི་
མཐར་ལྟ་ཆེ་འབྲིང་ཆུང་གིས་དབྱེ་བས་དགུ འདོད་པའི་འདོད་ཆགས་ཆེ་འབྲིང་ཆུང་གིས་དབྱེ་བས་དགུ འདོད་པའི་ཁོང་ཁྲོ་ཆེ་འབྲིང་ཆུང་གིས་དབྱེ་བས་དགུ འདོད་པའི་ང་རྒྱལ་ཆེ་འབྲིང་ཆུང་གིས་
དབྱེ་བས་དགུ འདོད་པའི་མ་རིག་པ་ཆེ་འབྲིང་ཆུང་གི་དབྱེ་བས་དགུ་དང་། དགུ་ཚོ་དྲུག་བསྡོམས་པས་ལྔ་བཅུ་ང་བཞི་དང་། བསམ་གཏན་བཞི་དང་གཟུགས་མེད་པ་བཞི་དང་བརྒྱད་ནི། ཉོན་

མོངས་ཁོང་ཁྲོ་བོར་ནས་ཉོན་མོངས་འཇིག་ལྟ་མཐར་ལྟ་འདོད་ཆགས་ང་རྒྱལ་མ་རིག་པ་དང་ལྔའོ། །དེ་ལས་དང་པོ་ཆེ་འབྲིང་ཆུང་གི་དབྱེ་བ་ནི། བསམ་གཏན་དང་པོ་ན་གཟུགས་ཀྱི་འཇིགས་ལྟ་ཆེན་
པོའི་ཆེན་པོ། །ཆེན་པོའི་འབྲིང་། ཆེན་པོའི་ཆུང་དུ་དང་། གཟུགས་ཀྱིས་འཇིག་ལྟ་འབྲིང་གི་ཆེན་པོ། །འབྲིང་གི་འབྲིང་། འབྲིང་གི་ཆུང་ངུ་དང་། གཟུགས་ཀྱི་འཇིག་ལྟ་ཆུང་ངུའི་
ཆེན་པོ། །ཆུང་ངུའི་འབྲིང་། ཆུང་ངུའི་ཆུང་ངུ་དང་དགུ དེ་བཞིན་མཐར་ལྟ་ཆེ་འབྲིང་ཆུང་གིས་དབྱེ་བས་དགུ འདོད་ཆགས་ཆེ་འབྲིང་ཆུང་གིས་དབྱེ་བས་དགུ ང་རྒྱལ་ཆེ་འབྲིང་ཆུང་གིས་
དབྱེ་བས་དགུ མ་རིག་པ་ཆེ་འབྲིང་ཆུང་གི་དབྱེ་བས་དགུ་དང་། དགུ་ཚན་ལྔ་བསྡོམས་པ་བཞི་བཅུ་ཞེ་ལྔ། དེ་བཞིན་བསམ་གཏན་གཉིས་པའི་སར་ཞེ་ལྔ། གསུམ་པའི་སར་ཞེ་ལྔ། བཞི་པའི་
སར་ཞེ་ལྔ་པ་དང་ཚན་བཞི། དེ་བཞིན་གཟུགས་མེད་དང་པོའི་འཇིགས་ལྟ་ཆེན་པོ་སོགས་སྔར་བཞིན་འགྲེས་པས་ཞེ་ལྔ། གཟུགས་མེད་གཉིས་པས་ཞེ་ལྔ། གསུམ་པས་ཞེ་ལྔ། བཞི་པ་ཡོད་

༄༅། །མིན་མེད་མིན་གྱི་སར་ཉོན་མོངས་ཞེ་ལྔ་དང་། ཞེ་ལྔ་བ་བཞི། བསམ་གཟུགས་གཉིས་ན་ཞེ་ལྔ་པ་བརྒྱད་ཡོད་པ་བསྡོམས་པས་སུམ་བརྒྱ་དང་དྲུག་ཅུ། འདོད་པའི་བསྒོམ་སྤང་
སྔར་གྱི་ང་བཞི་དང་བསྡོམས་པས་ཁྱོན་བསྒོམ་སྤང་བཞི་བརྒྱ་དང་བཅུ་བཞིའོ། །མཐོང་སྤང་སྤང་ཚུལ་ནི། ཀུན་བཏུས་ལུགས་ཀྱིས། སྡུག་བསྔལ་ཆོས་བཟོད་ཀྱིས་ཁམས་གསུམ་ཀའི་སྡུག་།
བསྔལ་མཐོང་སྤང་སྤོང་ཞིང་། སྡུག་བསྔལ་ལ་ཆོས་ཤེས་ཀྱིས་རྣམ་གྲོལ་ལམ་མངོན་དུ་བྱེད་ལ་སྡུག་བསྔལ་ལ་རྗེས་བཟོད་ཀྱིས་སྡུག་བསྔལ་ཆོས་བཟོད་ཆོས་ཤེས་གཉིས་ལ་དམིགས་ནས་འདི་ནི་
འཕགས་པའི་ཆོས་རྣམས་ཀྱི་རྒྱུའོ་ཞེས་འཛིན་ལ། སྡུག་བསྔལ་རྗེས་ཤེས་ཀྱི་རྗེས་བཟོད་ལ་དམིགས་ནས་སྔར་ལྟར་འཛིན་པའོ། །ཀུན་འབྱུང་འགོག་པ་ལམ་གསུམ་ལ་དེ་དང་འདྲའོ། །དེ་ལྟར་
ན་ཡེ་ཤེས་དེ་དག་གི་ཡུལ་ནི་ཆོས་བཟོད་ཆོས་ཤེས་ཀྱི་བདེན་པའི་ཆོས་ཉིད་ལ་དམིགས་པས་གཟུང་བ་དང་། རྗེས་བཟོད་རྗེས་ཤེས་ཀྱི་ཡུལ་ཅན་ཡེ་ཤེས་ལ་དམིགས་ནས་འཛིན་པའི་ཡུལ་ཅན་ཡིད་

ལ་བཟོད་ཤེས་སྐད་ཅིག་བཅུ་དྲུག་ནི། སྐད་ཅིག་ཚད་ནི་ཇི་ཙམ་གྱི་རང་ཡུལ་རྟོགས་པའི་བར་ཏེ། བྱ་རྫོགས་ཀྱི་སྐད་ཅིག་ཡིན་ནོ། །སྒོམ་སྤངས་ནི་གཉེན་པོའི་ཡེ་ཤེས་ཆུང་ངུའི་ཆུང་ངུ་ཡིས་
སྤང་བྱ་ཉོན་མོངས་ཆེན་པོའི་ཆེན་པོ་སྤོང་། ཡེ་ཤེས་ཆུང་དུས་འབྲིང་གིས་ཉོན་མོངས་ཆེན་པོའི་འབྲིང་སློང་ཡེ་ཤེས་ཆུང་ངུའི་ཆེན་པོའི་སྤང་བྱ་ཉོན་མོངས་ཆེན་པོའི་ཆུང་དུ་སྤོང་། དེ་བཞིན་།
ཡེ་ཤེས་འབྲིང་གི་ཆུང་འབྲིང་ཆེན་པོས་སྤང་བྱ་ཉོན་མོངས་འབྲིང་གི་ཆེ་འབྲིང་ཆུང་གསུམ་སྤོང་། གཉེན་པོའི་ཡེ་ཤེས་ཆེན་པོའི་ཆུང་འབྲིང་ཆེན་པོས་སྤང་བྱ་ཉོན་མོངས་ཆུང་འབྲིང་ཆེ་གསུམ་སྤོང་།
བྱང་ཆུབ་སེམས་ཀྱིས་ཁམས་གསུམ་གྱི་ཉོན་མོངས་ཆེ་འབྲིང་ཆུང་ངུ་རྣམས་ཐད་སོ་ཐད་སོར་དྲིལ་ཏེ་སྤང་ངོ། །ཤེས་སྒྲིབ་ནི་འཁོར་གསུམ་དུ་རྟོག་པ་གཟུང་འཛིན་ནོ། །དབྱེ་ན། གཟུང་བ་ཡུལ་
གྱི་འཁོར་གསུམ། འཛིན་པ་སེམས་ཀྱི་འཁོར་གསུམ་དང་དྲུག དེ་འདས་མ་འོངས་ད་ལྟར་དུས་གསུམ་གྱིས་དབྱེ་བས་བཅོ་བརྒྱད། དེ་ལ་གཟུང་བ་ཡུལ་གྱི་བཅོ་བརྒྱད་འཛིན་པ་སེམས་ཀྱིས་

༄༅། །བཅོ་བརྒྱད་གཉིས་ཏེ་སུམ་ཅུ་སོ་དྲུག དེ་ཁམས་གསུམ་གྱིས་དབྱེ་བས་སོ་དྲུག་པ་ཚན་གསུམ་བསྡོམས་པས་བརྒྱ་དང་བརྒྱད་དོ། །ཡང་ན་རྒྱུན་ལྟར་ན། གཟུང་རྟོག་ལ་ཀུན་
ནས་ཉོན་མོངས་ཕྱོགས་ཀྱི་གཟུགས་རྟོག་དང་། རྣམ་བྱང་ཕྱོགས་ཀྱི་གཟུང་རྟོག་གཉིས། འཛིན་རྟོག་ལ་རྫས་འཛིན་རྟོག་པ་དང་། བཏགས་འཛིན་རྟོག་པ་གཉིས། དེ་བཞི་པོ་རེ་རེ་ལ་དགུ་
རེ་དབྱེ་སྟེ། ཉོན་མོངས་ཕྱོགས་ཀྱི་གཟུང་རྟོགས་ལ། ལས་རྒྱུ་འབྲས་ལ་རྨོངས་པའི་མ་རིག་པ་དང་། དེ་ཁོ་ན་ཉིད་ལ་རྨོངས་པའི་མ་རིག་པ་དང་། མ་རིག་པས་ཀུན་ནས་བསླངས་བའི་ལས་ཀྱིས་
བསྐྱེད་པའི་གཟུགས་སོགས་ཟག་བཅས་ཀྱི་ཕུང་པོ་དང་མིང་གཞི་གཟུགས་དང་བཅས་པ་ལ་བདག་དང་བདག་གི་བར་ཞེན་པ་དང་། འཇིགས་ལྟས་ཞེན་པའི་ཡུལ་ལ། མཐར་ལྟས་རྟག་ཆད་ཀྱི་
མཐའ་གཉིས་སུ་ཞེན་པ་དང་། དེ་ལྟར་ཞེན་པས་ཀུན་ཉོན་དང་རྣམ་བྱང་སྐྱོན་ཡོན་མི་ཤེས་པ་དང་། དེ་ལྟར་མ་ཤེས་པས་སྦྱིན་པ་ནས་མ་འདྲེས་པའི་བར་གྱི་འཕགས་ལམ་ལ་མི་གནས་པ་དང་།

དེ་ལྟར་ལམ་ལས་གོལ་བས་ཆོས་རྣམས་ལ་ཕྱིན་ཅི་ལོག་ཏུ་དམིགས་པ་དང་། དེ་ལྟར་ཕྱིན་ཅི་ལོག་དམིགས་པས་བདག་གི་ཆ་ལ་ཆགས་པ་དང་། གཞན་གྱི་ཆ་ལ་སྡང་བ་དང་། རྣམ་པར་།
དག་པ་མྱང་འདས་བརྒྱུད་ནས་བསྐྱེད་པའི་སྡུག་བསྔལ་ཏེ་མཐོ་རིས་སྐྱེད་པའི་གང་ཟག་བའི་རྣམས་ཀྱང་སྐྱོབ་པའི་རྒྱུ་ཡིན་པ་དང་དགུའོ། །རྣམ་བྱང་ཕྱོགས་ཀྱི་གཟུང་རྟོག་ལ། རྣམ་བྱང་དུ་མ་
སྤུངས་པའི་ཕུང་པོ་དང་། སྐྱེ་བའི་སྒོའི་དོན་སྐྱེ་མཆེད། རིགས་ཀྱི་དོན་ཁམས་དང་། རྣམ་བྱང་སྐྱེ་བའི་དོན་རྟེན་འབྲེལ་མ་བྱུང་བ་ལས་བྱུང་བ་སྟེ་ལུགས་ལྡོག་དང་། ཟབ་མོ་སྤྲོས་པ་དང་༔
བྲལ་བའི་སྟོང་ཉིད་དང་དོན་གཉིས་ཕུན་ཚོགས་ཀྱི་ཕ་རོལ་ཏུ་ཕྱིན་བྱེད་ཕར་ཕྱིན་དང་། མཐོང་སྤངས་ཀྱི་སྤང་བྱ་དང་འབྲལ་བར་བྱེད་པའི་མཐོང་ལམ་དང་། བསམ་གཟུགས་ཀྱི་ངོ་བོ་སྒོམ་
ལམ་དང་། བསླབ་པ་ཡོངས་སུ་རྫོགས་པའི་མི་སློབ་པའི་ལམ་དང་དགུའོ། །རྫས་འཛིན་རྟོག་པ་ལ་བདག་ཡུལ་གྱི་འཛིན་པ་པོ་གཞན་ལ་མ་ལྟོས་པའི་རང་དབང་ཅན་དང་། བདག་མེད་པའི་གཅིག་

༄༅། །པུ་དང་། བདག་རྣམ་ཤེས་ཀྱི་གོ་འབྱེད་པའི་རྒྱུ་དང་། བདག་ལྟ་བ་པོ་ནས་ཤེས་པ་པོའི་རྫས་དང་། བདག་མ་རིག་པ་ནས་རྒ་ཤིའི་བར་གྱི་ཀུན་ནས་ཉོན་མོངས་ཀྱི་རྟེན་གྱི་རྫས་
སུ་རྟོག་པ་དང་། བདག་འཇིག་རྟེན་པའི་བསམ་གཟུགས་ཀྱིས་རྟོག་པ་ལས་འདོད་ཆགས་བྲལ་བའི་རྟེན་གྱིས་རྫས་སུ་རྟོག་པ་དང་། བདག་བདེན་བཞིའི་མཚན་ཉིད་མངོན་སུམ་དུ་མཐོང་ལམ་
གྱི་རྫས་སུ་རྟོག་པ་དང་། བདག་རྣམ་ཐར་བརྒྱད་མཐར་གནས་དགུའི་ངོ་བོ་གྱུར་པའི་སྒོམ་ལམ་གྱི་རྟེན་གྱིས་རྫས་སུ་རྟོག་པ་དང། བདག་དེ་ཡང་དག་པར་དགོས་པ་བསྒྲུབས་ཟིན་པའི་མི་སློབ་ལམ་
གྱི་རྟེན་གྱི་རྫས་སུ་རྟོག་པ་དང་དགུའོ། །བཏགས་འཛིན་རྟོག་པ་ལ། གཟུགས་སོགས་ཀྱི་ཕུང་པོའི་རྟེན་དུ་གྱུར་ནས་བདག་བཏགས་པ་ཙམ་དུ་ཞེན། མིག་སོགས་ཀྱི་སྐྱེ་མཆེད་ཀྱི་རྟེན་དུ་གྱུར་པས་
བདག་བཏགས་པ་ཙམ་དུ་ཞེན། གཟུགས་ཀྱི་ཁམས་སོགས་ཁམས་བཅོ་བརྒྱད་ཀྱི་རྟེན་དུ་གྱུར་བས་བདག་བཏགས་པ་ཙམ་དུ་ཞེན། མ་རིག་པ་སོགས་རྟེན་འབྲེལ་བཅུ་གཉིས་ཀྱི་རྟེན་དུ་གྱུར་པས་

བདག་བཏགས་པ་ཙམ་དུ་ཞེན། ཕྱོགས་མཐུན་སོ་བདུན་གྱི་རྣམ་བྱང་གི་རྟེན་དུ་གྱུར་པས་བདག་བཏགས་པ་ཙམ་དུ་ཞེན། རྣམ་ཐར་སྒོ་གསུམ་གྱི་ངོ་བོ་མཐོང་ལམ་གྱི་རྟེན་དུ་གྱུར་བས་བདག་བཏགས་
པ་ཙམ་དུ་ཞེན། བསམ་གཏན་གཟུགས་མེད་ཀྱི་སྒོམ་ལམ་གྱི་རྟེན་དུ་གྱུར་པས་བདག་བཏགས་པ་ཙམ་དུ་ཞེན། ཉན་ཐོས་ལས་ཕུལ་དུ་བྱུང་བའི་སྟོང་ཉིད་རྟོགས་པའི་ཁྱད་པར་གྱི་རྟེན་དུ་གྱུར་པས་བདག་།
བཏགས་པ་ཙམ་དུ་ཞེན། སྟོབས་ལ་སོགས་པའི་མི་སློབ་པའི་ལམ་གྱི་རྟེན་བདག་བཏགས་པ་ཙམ་གྱིས་འཛིན་པའོ་སྙམ་དུ་ཞེན་པ་དང་དགུའོ། །དེ་ལྟར་རྟོག་པ་སུམ་ཅུ་རྩ་དྲུག་པོ་དེ་འདོད་ཁམས་
གཟུགས་ཁམས་གཟུགས་མེད་ཀྱི་ཁམས་གསུམ་གྱི་ངོས་སྐལ་ལ་ཁམས་གསུམ་རེ་རེ་ལ་སོ་དྲུག་རེ་རྩིས་པས་སོ་དྲུག་ཚན་པ་གསུམ་བསྡོམས་པས་བརྒྱ་དང་བརྒྱད་དོ། །དེ་ནི་ཤེས་སྒྲིབ་ཐུན་མོང་པའོ། །
ཐུན་མོང་མ་ཡིན་པ་ནི། ས་བཅུ་པོ་རེ་རེ་ལ་ཤིན་ཏུ་རྨོངས་པ་གཉིས་དང་། དེའི་གནས་ངན་ལན་མི་མཐུན་ཕྱོགས་རེ་རེ་སྟེ། འདི་ལྟར་ས་དང་པོ་ལ་གང་ཟག་དང་ཆོས་སུ་མངོན་ཞེན་དང་

༄༅། །ངན་སོང་ལ་སྐྱེས་ཟིན་གྱི་རྒྱུ་ཉོན་མོངས་ལ་རྨོངས་པ་དང་། ས་གཉིས་པ་ལ་ལྟུང་བ་ཕྲ་མོའི་འཁྲུལ་པ་ལ་རྨོངས་པ་དང་། ལས་ཀྱི་རྣམ་པ་སྣ་ཚོགས་ལ་རྨོངས་པ་དང་། ས་གསུམ་
པ་ལ་འདོད་ཆགས་ཀྱི་རྨོངས་པ་དང་། ཐོས་པའི་གཟུགས་ཡོངས་སུ་རྫོགས་པ་ལ་རྨོངས་པ་དང་། ས་བཞི་པ་ལ་སྙོམས་འཇུག་ལ་སྲེད་པ་དང་ཆོས་ལ་སྲེད་པའི་ཤིན་ཏུ་རྨོངས་པ་དང་། ས་ལྔ་།
པ་ལ་འཁོར་བ་ལ་གཅིག་ཏུ་མི་ཕྱོགས་ཤིང་མངོན་དུ་ཕྱོགས་པ་ཡིད་ལ་བྱེད་པ་དང་། མྱང་འདས་ལ་གཅིག་ཏུ་མི་ཕྱོགས་ཤིང་མངོན་དུ་ཕྱོགས་པ་ཡིད་ལ་བྱེད་པས་ཤིན་རྨོངས་དང་། ས་དྲུག་
པ་ལ་འདུ་བྱེད་ཀྱི་འཇུག་པ་མངོན་སུམ་དུ་བྱ་བ་ལ་དང་མཚན་མ་མང་པོ་འབྱུང་བ་ལ་ཤིན་རྨོངས་དང་། ས་བདུན་པ་ལ་མཚན་མ་ཕྲ་མོ་འབྱུང་བ་དང་། མཚན་མེད་ཡིད་ལ་བྱེད་པའི་ཐབས་
མཁས་ལ་རྨོངས་པ་བཅོམ། ས་བརྒྱད་པ་ལ་མཚན་མེད་ལ་རྩོལ་བ་དང་། མཚན་མ་རྣམས་ལ་མི་དབང་པའི་ཤིན་རྨོངས་བཅོམ། ས་དགུ་པ་ལ་ཆོས་བསྟན་པ་དང་ཆོས་ཀྱི་ཚིག་དང་ཡི་གེ་

དཔག་ཏུ་མེད་པས་གོང་ནས་གོང་དུ་ཤེས་རབ་དང་། སྤོབས་པ་ལ་གཟུང་འཛིན་ཀྱི་དབང་ལ་དང་སྤོབས་པ་གཞན་ལ་ཆོས་སྟོན་པའི་དབང་ལ་རྨོངས་པ་བཅོམ་། ས་བཅུ་པ་ལ་མངོན་ཤེས་
ཆེན་པོ་ལ་དང་། སངས་རྒྱས་ཀྱི་ཐུགས་ཀྱི་གསང་བ་ཕྲ་མོ་ལ་འཇུག་པའི་ཤིན་རྨོངས་བཅོམ། ས་བཅུ་གཅིག་པ་ལ་ཤེས་བྱ་ཐམས་ཅད་ལ་ཆགས་པ་ཤིན་ཏུ་ཕྲ་མོ་ཉོན་མོངས་པའི་བག་ཉལ་དང་།
ཐོགས་པ་ཤེས་བྱ་མི་ཤེས་པའི་གེགས་ཕྲ་མོའི་ཤིན་རྨོངས་བག་ཆགས་དང་བཅས་པ་བཅོམ་པའོ། །དེ་རྣམས་ལ་བརྟེན་པའི་གནས་ངན་ལེན་སྒོ་གསུམ་གྱི་ལས་ཀྱི་སྒྲིབ་པ་ཕྲ་མོ་དང་བཅས་པ་
སྤོང་བའོ། །བཞི་པ་སྒོམ་ལམ་ལ་སྨོན་པ་ནི། ལྟ་དང་རྟོགས་དང་དག་དང་ལས་སོགས་ནས། ས་བཅུ་བགྲོད་པར་ཤོག ཅེས་དེ་ཡང་མཐོང་ལམ་གྱི་ཡེ་ཤེས་མཐོང་ཟིན་གོམས་པར་བྱེད་པས་
སྒོམ་ལམ་སྟེ། བདག་མེད་མངོན་སུམ་རྟོགས་ཟིན་རྒྱུན་ལྡན་དུ་གོམས་པར་བྱེད་པའི་མཁྱེན་པ་སྒོམ་ལམ་མཚན་ཉིད། ༼སྒྲ་དོན་ནི། བྷ་ག་ཝ་ན་མཱརྒ་ཞེས་བའི་སྒྲ་ལས་དྲངས་ན་མཐོང་བའི་དོན་སྒོ་མ་བར་བྱེད་པས་བསྒོམ་ལ་འཕགས་པ་

༄༅། །རྣམས་ཀྱིས་བགྲོད་པར་བྱ་བའི་འཇུག་ངོགས་སུ་གྱུར་བའི་ལམ་ལ་འཕགས་པའི་ལམ་ཡན་ལག་བརྒྱད་ཅེས་བྱའོ། །མཆན། ༽ འདི་སྐབས་སུ་འཕགས་ལམ་ཡན་ལག་བརྒྱད་བསྒོམ་པ་སྟེ། མཐོང་ལམ་རྣམ་པར་མི་རྟོག་པའི་ཡེ་
ཤེས་མངོན་སུམ་དུ་མཐོང་ནས་གནས་ལུགས་ཀྱི་ལྟ་བ་ཡང་དག་པར་རྟོགས་པ་ནི་ཡང་དག་པའི་ལྟ་བ་དང་། དེའི་མཐུས་ཉོན་མོངས་པ་ཐམས་ཅད་རྒྱུད་ལ་མི་སྐྱེ་ཞིང་། རྟོགས་པ་ཐམས་ཅད་
ཤུགས་ཀྱིས་དགེ་ཞིང་། མཉམ་བཞག་གི་ཆོས་ཉིད་རྟོགས་པ་དེ་ཉིད་གཞན་ལ་སྟོན་ཚུལ་གྱི་རྣམ་གཞག་ཇི་ལྟ་བ་བཞིན་དུ་རྟོགས་པ་དང་། བདག་ཉིད་ཀྱིས་རྟོགས་པ་བཞིན་དུ་མདོ་སྡེ་ལ་སོགས་
པ་ལས་གསུངས་པའི་ཆོས་ཉིད་རྟོགས་ཚུལ་གྱི་རྣམ་པར་བཞག་པ་ལ་ཕྱི་ཅི་མ་ལོག་པར་འཇུག་པའོ། །སེམས་དགེ་བ་ལས་ངག་དང་ལུས་ཀྱི་མི་དགེ་བ་མི་འབྱུང་ཞིང་སྨྲས་ཚད་འགྲོ་ལ་འཛིན་
བྷཱཝ པའི་ཡང་དག་པའི་ངག་ནི་རྟོགས་པ་དང་མཐུན་པར་བཞག་ལ། སྟོན་པས་ངག་གི་ལས་རྣམ་པར་དག་པ་སྟེ། དེས་གཞན་དག་ལྟ་བ་རྣམ་པར་དག་པར་ཡིད་ཆེས་པར་བྱེད་པ་དང་། བྱ་བ་དང་

བྱེད་པ་གང་བྱས་ཀྱང་གཞན་དོན་དུ་འགྱུར་བ་ཡང་དག་པའི་ལས་ཀྱིས་མཐའ་ནི། ལུས་ཀྱི་བྱ་བ་མ་ཡིན་པ་མི་བྱེད་པས་ལུས་ཀྱི་ལས་རྣམ་པར་དག་པ་སྟེ། དེས་ཚུལ་ཁྲིམས་རྣམ་པར་དག་པ་ཡིད་
ཆེས་པར་བྱེད་པ་དང་། འཚོ་བ་ནི་ལོག་པར་འཚོ་བ་ལྔས་མ་བསླད་པ་རྟག་པར་ཆོག་ཤེས་པས་ལུས་ངག་གཉིས་ཀའི་ལས་རྣམ་པར་དག་པ་སྟེ། དེས་འཚོ་བ་རྣམ་དག་ཏུ་ཡིད་ཆེས་པ་བྱེད་པ་དང་
འགྲོ་བ་རྣམས་འདུན་པར་བྱེད་པའོ། །ལོག་འཚོ་ལྔ་ནི། རང་གི་ཚུལ་བཅོས་ནས་རྟེན་དང་བཀུར་སྟིའི་ཆེད་དུ་དབང་པོ་བསྡམས་ནས་གཞན་སྣང་ངོར་འབྲིད་པ་ཚུལ་འཆོས། རྙེད་བཀུར་ཐོབ་ཕྱིར་
རང་ལ་ཡོན་ཏན་ཡོད་རློམ་གྱི་ཚིག་འཇམ་པོའི་སྒོ་ནས་ཟུང་གིས་ངོམས་ཤིང་གཞན་བསླུ་བ་ཁ་གསག་རང་ནོར་ཡོད་པས་སྦས་ནས་གཞན་ནོར་དེ་རང་གི་ཐོབ་ཕྱིར་ང་ལ་ནོར་རྫས་འདི་འདྲ་
གཅིག་སྒྲུབ་པའི་ཆ་རྐྱེན་དུ་ཡོད་ན་ངོ་མཚར་ཆེ་ཟེར་ཞིང་གཞན་རྗེས་ལ་བསྔགས་བསྐྱེད་པ་གཞོག་སློང་། ཆོས་ཀྱི་ཡོན་གཞལ་བ་དཀའ་ཚུལ་སྔར་སྦྱིན་བདག་གཅིག་གི་ཆོས་ཡོན་འབུལ་བ་ལ་

༄༅། །སྨད་པར་བྱེད་ནས། ཆོས་ཁྲལ་སོགས་ཚད་ཀྱིས་གཞལ་བ་ཐོབ་འཇལ། དངོས་པོ་ཆུང་ངུས་ཆེན་པོ་འཚོལ་ཞིང་། སྔར་སྤྱིན་བདག་ཆེ་གེ་མོ་འདི་རྣམས་ཀྱིས་བླ་མ་དཀོན་མཆོག་
ལ་སྲི་ཞུ་མི་དམན་པས་ང་རང་ལ་འབུལ་བ་གསེར་དངུལ་ནོམ་པ་གྱ་ནོམ་པ་བྱས་པའི་ཚུལ་གྱིས་བསྔགས་ནས་རྙེད་བཀུར་འདོད་པ་རྙེད་པས་རྙེད་འཚོལ་ཏེ། དབུ་མ་རིན་ཆེན་ཕྲེང་བ་ལས། ཚུལ་
འཆོས་རྙེད་དང་བཀུར་སྟིའི་ཕྱིར། །དབང་པོ་སྡོམ་པར་བྱེད་པ་སྟེ། །ཁ་གསག་རྙེད་དང་བཀུར་སྟིའི་ཕྱིར། །ཚིག་འཇམ་སྔར་ནི་སྨྲ་བའོ། །གཞོག་སློང་དེ་ནི་ཐོབ་བྱའི་ཕྱིར། །གཞན་གྱི་
རྫས་ལ་བསྔགས་བྱེད་པའོ། །ཐོབ་ཀྱིས་འཇལ་བ་རྙེད་པའི་ཕྱིར། །མངོན་སུམ་གཞན་ལ་སྨོད་བྱེད་པ། །རྙེད་པས་རྙེད་པ་རྣམས་འདོད་པས། །སྔར་ཐོབ་པ་ལ་བསྔགས་བྱེད་པའོ། །ཞེས་སོ། །
གཞན་དོན་དུ་སྐྱོང་ལ་མེད་པར་གཡེལ་བ་སྤངས་ནས་བརྩོན་པ་ཡང་དག་པའི་རྩོལ་བའི་ཆོས་ཉིད་རྟོགས་པ་དེ་ཡུན་རིང་པོར་སྒོམ་པ་ལ་མི་སྐྱོ་བའི་བརྩོན་འགྲུས་བརྩམས་པས་ཤེས་བྱའི་སྒྲིབ་པའི་གཉེན་

བོ་བྱེད་པ་དང་། དྲན་པ་ནི་ཞི་གནས་དང་རབ་ཏུ་འཛིན་པ་དང་། བཏང་སྙོམས་ཀྱི་རྒྱུ་མཚན་མ་བརྗེད་པའི་སྒོ་ནས་རྟག་ཏུ་དྲན་པའི་རྒྱུན་སྐྱོང་ནས་སྒོམ་པས་ཞི་གནས་དང་ལྷག་མཐོང་ཟུང་། །
དུ་འབྲེལ་བའི་ལམ་ལ་སྒྲིབ་པའི་བྱིང་རྒོད་ཀྱི་གཉེན་པོ་བྱེད་པ་དང་། བསམ་གཏན་བཞི་ལ་སོགས་པར་མཉམ་པར་འཇོག་ཅིང་ཏིང་ངེ་འཛིན་དུ་མ་ལ་འཇུག་པའི་ཡང་དག་པའི་ཏིང་ངེ་འཛིན་དེས་ནི། །
བསམ་གཏན་ལ་བརྟེན་པའི་ཡོན་ཏན་ཁྱད་པར་ཅན་ལ་སྒྲིབ་པའི་གཉེན་པོ་སྒོམ་པར་བྱེད་པའོ། །དེ་ལྟར་འཕགས་པའི་ལམ་གྱི་ཡང་དག་པའི་ཡན་ལག་ཏུ་གྱུར་པ་བརྒྱད་པོ་ནི། ཞི་བའི་གནས་ཏེ་
མྱ་ངན་ལས་འདས་པ་ཐོབ་པར་བྱ་བའི་ཕྱིར་བསྒོམ་ནས། མཐོང་ཟིན་གོམས་པར་བྱེད་པའི་སྒོམ་པའི་ལམ་དུས་གཉིས་པ་ནས་ས་བཅུ་པ་བར་རིམ་གྱིས་བགྲོད་པར་ཤོག་ཅིག་ཅེས་སྨོན་པའོ། །
དེ་དག་གི་རང་འབྲས་ས་དགུ་དང་མི་སློབ་པའི་ལམ་གྱིས་ཀུན་འོད་ཐོབ་པར་སྨོན་པ་ནི། དེ་ཡང་དྲི་མེད་འོད་བྱེད་འོད་འཕྲོ་དང་། །ནས། ཀུན་དུ་འོད་ལ་གནས་པར་ཤོག །ཅེས། དེ་ཡང་སྒོམ་

༄༅། །ལམ་ས་དགུ་རིམ་གྱིས་བགྲོད་པ་ནི། ༼སའི་མཚན་ཉིད་ནི། རྟོགས་པའི་ཡོན་ཏན་གྱི་རྟེན་དུ་གྱུར་བའི་མཚན་ཉིད། བྷཱུ་མི་ཞེས་བའི་སྒྲ་ལས་དྲངས་ན། གོང་མའི་ཡོན་ཏན་ཐོབ་པའི་རྟེན་དུ་འགྱུར་ཞིང་ས་དེ་ཉིད་ཀྱི་གཞི་ཡིན་བས་ཞེས་བྱའོ། །དེ་ལས་རབ་དགའ་
སྔོན་དུ་སོང་། མཆན། ༽སྒོམ་ལམ་ཆུང་ངུའི་ཆུང་ངུ་དུས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་ཚུལ་ཁྲིམས་འཆལ་བའི་སྒྲིབ་པ་ཡོངས་སུ་རྫོགས་པ་དག་དུས་སྐད་ཅིག་རེ་རེ་ལའང་། ཏིང་
ངེ་འཛིན་སྟོང་ཕྲག་གཅིག་ལ་སྙོམ་པར་འཇུག་ཅིང་ལྡང་བ་དང་། སངས་རྒྱས་སྟོང་ཕྲག་གཅིག་གི་ཞལ་བལྟ་བ་སོགས་མཐོང་ལམ་གྱི་ཡོན་ཏན་བརྒྱ་ཕྲག་གཉིས་ལས་འདིར་ཡོན་ཏན་གྱི་རྣམ་པ་སྟོང་ཕྲག་
བཅུ་གཉིས་ཀྱི་ཁྱད་པར་འཕགས་ཚུལ་འགྲེས་ལ། སྐྱེ་བ་གླིང་བཞི་ལ་དབང་བསྒྱུར་བའི་རྒྱལ་པོའི་སྐྱེ་བ་འཛིན་ནུས། ཚུལ་འཆལ་གྱི་དྲི་མ་དང་བྲལ་བས་ན་ས་གཉིས་པ་དྲི་མ་མེད་པ་ཞེས་བྱའོ། །
སྒོམ་ལམ་ཆུང་ངུའི་འབྲིང་པོའི་དུས་སུ་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས། ༼དེའི་ཚེ་རྨི་ལམ་ཙམ་དུའང་འཆལ་བའི་ཚུལ་ཁྲིམས་ཀྱི་དྲི་མ་མེད་པའོ། །མཆན།༽ ཁོང་ཁྲོའི་སྒྲིབ་པ་ཡོངས་སུ་དག་སྐད་ཅིག་རེ་རེ་

ལ་ཏིང་ངེ་འཛིན་འབུམ་ཕྲག་རེ་ལ་འཇུག་ལྡང་སོགས་སྔར་ལྟར་ཡོན་ཏན་གྱི་རྣམ་པ་བཅུ་གཉིས་པོ་འདིར་ཡོན་ཏན་འབུམ་ཕྲག་རེའི་གོང་དུ་འཕེལ་བས་འབུམ་ཕྲག་བཅུ་གཉིས་ལྡན་པའོ། །སུམ་ཅུ་རྩ་
གསུམ་གྱི་བདག་པོ་བརྒྱ་བྱིན་ལྟ་བུའི་སྐྱེ་བ་འཛིན་ནུས། སེམས་ཅན་བག་ཆགས་ངན་པའི་མུན་པས་འཐིབས་པ་རྣམས་ལ་དམ་པའི་ཆོས་ཀྱི་འོད་ཀྱིས་སྣང་བར་བྱེད་པས་ན་འོད་བྱེད་པ་ཞེས་བྱའོ། །
སྒོམ་ལམ་ཆུང་ངུའི་ཆེན་པོའི་དུས་སུ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས། ལེ་ལོའི་སྒྲིབ་པ་ཡོངས་སུ་དག་དུས་སྐད་ཅིག་རེ་རེ་ལ་ཏིང་ངེ་འཛིན་བྱེ་བ་ཕྲག་བརྒྱ་ཕྲག་རེ་རེ་
ལ་འཇུག་པ་སོགས་སྔར་ལྟར་ཡོན་ཏན་གྱི་རྣམ་པ་བཅུ་གཉིས་པོ་འདིར་བྱེ་བ་བརྒྱ་ཕྲག་རེའི་གོང་དུ་འཕེལ་ལོ། །མཚེ་མའི་རྒྱལ་པོའི་སྐྱེ་བ་འཛིན་ནུས། དེ་ཡང་ཉོན་མོངས་པ་དང་ཤེས་བྱའི་
སྒྲིབ་པ་རབ་ཏུ་སྲེག་པར་བྱེད་པས་ན་ཡེ་ཤེས་ཀྱི་འོད་མེ་ལྟ་བུར་འཕྲོ་བས་བཞི་པ་འོད་འཕྲོ་ཞེས་བྱའོ། །སྒོམ་ལམ་འབྲིང་པོའི་ཆུང་ངུའི་དུས་སུ་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས།

༄༅། །གཡེང་བའི་སྒྲིབ་པ་ཡོངས་སུ་དག དུས་སྐད་ཅིག་རེ་རེ་ལ་ཏིང་ངེ་འཛིན་བྱེ་བ་ཕྲག་སྟོང་རེ་ལ་འཇུག་ལྡང་སོགས་གོང་ལྟར་ལ། འདིར་བྱེ་བ་ཕྲག་སྟོང་རེའི་གོང་དུ་འཕེལ་བའོ། །དགའ་
ལྡན་གྱི་རྒྱལ་པོའི་སྐྱེ་བ་འཛིན་ནུས། འདིའི་སྐབས་སུ་རང་དོན་ཏིང་འཛིན་ལ་གནས་པ་དང་། གཞན་དོན་ལ་བརྩོན་པ་གཉིས་ཀ་མཉམ་དུ་མཛད་པས་ན། ས་ལྔ་པ་སྦྱངས་དཀའ་བ་ཞེས་བྱའོ། ། 
སྒོམ་ལམ་འབྲིང་པོའི་འབྲིང་གི་དུས་སུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས། མི་ཤེས་པ་དང་གཏི་མུག་གི་སྒྲིབ་པ་དག དེས་སྐད་ཅིག་རེ་རེ་ལ་ཏིང་ངེ་འཛིན་བྱེ་བ་བརྒྱ་ཕྲག་སྟོང་རེ་ལ་
འཇུག་ཅིང་ལྡང་བ་སོགས་གོང་ལྟར་ལ། འདིར་བྱེ་བ་བརྒྱ་ཕྲག་སྟོང་རེའི་གོང་དུ་འཕེལ། འཕྲུལ་དགའི་རྒྱལ་པོའི་སྐྱེ་བ་འཛིན་ནུས། འདིའི་སྐབས་སུ་འཁོར་བ་དང་མྱ་ངན་ལས་འདས་པའི་
ཆོས་ཐམས་ཅད་མངོན་དུ་གྱུར་པས་ན། ས་དྲུག་པ་མངོན་དུ་གྱུར་པ་ཞེས་བྱའོ། །སྒོམ་ལམ་འབྲིང་པོའི་ཆེན་པོའི་དུས་སུ་ཐབས་ཀྱི་ཕ་རོལ་ཏུ་ཕྱིན་པ་རྫོགས། ཐབས་ལ་མི་མཁས་པའི་སྒྲིབ་པ་

ཡོངས་སུ་བྱང་ཞིང་དག དུས་སྐད་ཅིག་རེ་རེ་ལ་ཏིང་ངེ་འཛིན་བྱེ་བ་ཁྲག་ཁྲིག་ལ་འཇུག་ལྡང་སོགས་གོང་ལྟར་ལ། འདིར་བྱེ་བ་ཁྲག་ཁྲིག་འབུམ་རེའི་གོང་དུ་འཕེལ། གཞན་འཕྲུལ་དབང་བྱེད་
ཀྱི་བདག་པོར་སྐྱེ་བར་འཛིན་ནུས་པའི་སྐབས་སུ་འཁོར་བ་ལས་རིང་དུ་སོང་བས་ན། ས་བདུན་པ་རིང་དུ་སོང་བ་ཞེས་བྱའོ། །འདི་མན་ཆད་མ་དག་པའི་སྣང་བ་དངོས་སུ་སྣང་བས་ན་མ་དག་
ས་བདུན་ནོ། །སྒོམ་ལམ་ཆེན་པོའི་ཆུང་ངུའི་དུས་སུ་སྟོབས་ཀྱི་ཕ་རོལ་ཏུ་ཕྱིན་པ་རྫོགས། སྟོབས་ཞན་པའི་སྒྲིབ་པ་དག དུས་སྐད་ཅིག་རེ་རེ་ལ་སྟོང་ཆེན་འབུམ་ཕྲག་གཅིག་གི་རྡུལ་གྱི་
གྲངས་དང་མཉམ་པའི་ཏིང་ངེ་འཛིན་ལ་འཇུག་ཅིང་ལྡང་བ་སོགས་གོང་ལྟར་བཅུ་གཉིས་སོ། །མཚན་བཅས་མཚན་མ་མེད་པའི་འདུ་ཤེས་ཀྱིས་མི་གཡོ་བས་ན། ས་བརྒྱད་པ་མི་གཡོ་བ་ཞེས་བྱའོ། །
འདིའི་སྐབས་སུ་སྒོ་ལྔ་དང་ཉོན་ཡིད་གནས་འགྱུར། ཞིང་དག་པ་ལ་དབང་ཞིང་རྣམ་པར་མི་རྟོག་པ་ལ་དབང་ཐོབ། མཉམ་པ་ཉིད་དང་སོ་སོར་རྟོགས་པའི་ཡེ་ཤེས་མངོན་དུ་མཛད། སྟོང་དང་

༄༅། །པོའི་རྒྱལ་པོའི་སྐྱེ་བ་འཛིན་ནུས། སྒོམ་ལམ་ཆེན་པོའི་འབྲིང་པོའི་སྐབས་སུ་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས། སྨོན་པའི་དོན་མི་འགྲུབ་པའི་སྒྲིབ་པ་དག འདིའི་
དུས་སུ་སྐད་ཅིག་རེ་རེ་ལ་སྟོང་ཆེན་གྲངས་མེད་པ་འབུམ་ཕྲག་བཅུའི་རྡུལ་གྱི་གྲངས་དང་མཉམ་པའི་ཏིང་ངེ་འཛིན་ལ་འཇུག་ལྡང་སོགས་ཡོན་ཏན་བཅུ་གཉིས་གོང་ལྟར་འགྲེས་སོ། །ཡིད་ཀྱི་
རྣམ་ཤེས་གནས་འགྱུར་བས་སོ་སོ་ཡང་དག་རིག་པ་བཞི་ལ་མངའ་བརྙེས་ཤིང་དེ་ཡང་ཆོས་དོན་ཚིག་སྤོབས་པ་སྟེ། སོ་སོ་ཡང་དག་རིག་པ་བཞི། ཕྲིན་ལས་ཕུན་སུམ་ཚོགས་པ་ལ་དབང་ཐོབ་པས་
བྱ་གྲུབ་པའི་ཡེ་ཤེས་མངོན་དུ་མཛད་ནས་སེམས་ཅན་སྨིན་པར་བྱས་པའོ། །སྟོང་གཉིས་པའི་བདག་པོ་ཚངས་པའི་སྐྱེ་བ་འཛིན་ནུས་པའོ། །མདོ་རྒྱན་ལས། སོ་སོར་ཡང་དག་རིག་བློ་བཟང་། །
ཝ ས་དེ་ལེགས་པའི་བློ་གྲོས་ཡིན། །ཞེས་པས། སོ་སོ་ཡང་དག་རིག་བཞི་མངའ་བས་ས་དགུ་པ་ལེགས་པའི་བློ་གྲོས་ཞེས་བྱའོ། །སྒོམ་ལམ་ཆེན་པོའི་སྐབས་སུ་ཡེ་ཤེས་ཀྱི་ཕ་རོལ་ཏུ་ཕྱིན་

པ་ཡོངས་སུ་རྫོགས། ཤེས་བྱའི་སྒྲིབ་པ་དང་བྲལ། དུས་སྐད་ཅིག་རེ་རེ་ལ་སངས་རྒྱས་ཀྱི་ཞིང་བརྗོད་དུ་མེད་པའི་ཞིང་གི་རྡུལ་གྱི་གྲངས་དང་མཉམ་པའི་ཏིང་ངེ་འཛིན་ལ་འཇུག་ཅིང་ལྡང་
བ་སོགས་ནས། ལུས་རེ་རེ་ལ་འཁོར་ཕུན་སུམ་ཚོགས་པ་བརྗོད་དུ་མེད་པའི་ཡང་བརྗོད་དུ་མེད་པའི་ཞིང་གི་རྡུལ་གྱི་གྲངས་མཉམ་པས་བསྐོར་བའོ། །འདི་སྐབས་སུ་རྟོག་པ་སྟེ། ཡིད་
ཤེས་ཀྱི་འཆར་གཞི་ཀུན་གཞིའི་རྣམ་ཤེས་གནས་འགྱུར་བས། མེ་ལོང་ལྟ་བུའི་ཡེ་ཤེས་ལ་དབང་ཐོབ་སྟེ་ཕྲིན་ལས་ཆེན་པོས། སངས་རྒྱས་དང་བྱ་བའི་ཡུལ་ལ་ཡོད་པའི་ཕྲིན་ལས་འདྲ་རུང་དུ་བྱེད་
དེ༑ རྒྱུད་བླ་མ་ལས། བྱང་ཆུབ་སེམས་དཔའི་ཚུལ་འདི་ནི། །རྗེས་ཐོབ་དེ་བཞིན་གཤེགས་རྣམས་དང་། །སེམས་ཅན་ཡོང་དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། །ཅེས་སོ། །
གནས་གཙང་མའི་ལྷའི་རྒྱལ་པོའི་སྐྱེ་བར་འཛིན་ནུས། སངས་རྒྱས་ཀྱི་རྒྱལ་ཚབ་བྱེད། གཞན་དོན་རྒྱ་ཆེ་བ་ལ་དབང་བསྒྱུར་བའོ། །མདོ་སྡེ་རྒྱན་ལས། སྤྲིན་བཞིན་གཉིས་ཀྱི་ནམ་མཁའི་ཁམས། །

༄༅། །ཁྱབ་པའི་ཕྱིར་ན་ཆོས་ཀྱི་སྤྲིན། །ཞེས་པས། གཟུངས་དང་། ཏིང་ངེ་འཛིན་གྱི་སྤྲིན་ལྟ་བུའི་གདུལ་བྱའི་སེམས་ཅན་གྱི་འགྲོ་རྒྱུད་ཀྱི་ཞིང་ལ་ཆར་འབེབས་པས་ན། ས་བཅུ་
པ་ཆོས་ཀྱི་སྤྲིན་ཞེས་བྱ་བ་ལེགས་པར་ཐོབ་ནས། ས་བཅུའི་རྒྱུན་མཐར་བག་ཆགས་སྣ་ཚོགས་པའི་ཀུན་གཞི་གནས་འགྱུར་མ་ཐག་ཆོས་ཀྱི་དབྱིངས་ཀྱི་ཡེ་ཤེས་ལ་དབང་ཐོབ་ནས། ལམ་ལྔ་པ།
རང་གི་རྟོགས་པ་མཐར་ཐུག་པ་དེ་མི་སློབ་པའི་ལམ་གྱི་མཚན་ཉིད། སྒྲ་དོན། རྡིཥྟ་མཱརྒ་ཞེས་པའི་སྒྲ་ལས་དྲངས་ན། སྤང་བྱ་སྤོང་བ་དང་། ཤེས་བྱ་ཤེས་པར་མཐར་ཕྱིན་པར་བྱེད་པས་
ན་མཐར་ཕྱིན་པའམ་མི་སློབ་པའི་ལམ་མོ། །གནས་སྐབས་ཀྱི་མི་སློབ་པ་ནི་ཉན་རང་སྟེ། དེ་ནི་གོང་དུ་འགྲོ་བ་དང་བཅས་པའི་ཕྱིར་ལམ་མཚན་ཉིད་པ་དང་། འབྲས་བུ་བཏགས་པ་བ ཡིན་ནོ། །
༼མཐར་ཐུག་གི་མི་སློབ་བ་ནི། ཐེག་པ་ཆེན་པོ་སྟེ་དེ་ལས་གོང་དུ་སྤངས་རྟོགས་ཀྱི་ཁྱད་བར་གཞན་ཐོབ་དུ་མེད་བའི་ཕྱིར་ལམ་བཏགས་པ་བ་དང་། འབྲས་བུ་མཚན་ཉིད་པ་ཡིན་ནོ། །མཆན།༽མི་སློབ་པའི་མཐར་ཕྱིན་པའི་ལམ་བགྲོད་ནས་རང་གི་སྐུ་ལས་འོད་ཟེར་

དཔག་ཏུ་མེད་པ་འཕྲོས་པ་དུས་གསུམ་གྱི་སངས་རྒྱས་ཐམས་ཅད་ལ་ཕོག མཆོད་པ་བསམ་གྱིས་མི་ཁྱབ་པ་བྱས་མ་ཐག་ཏུ་དུས་གསུམ་ཕྱོགས་བཅུའི་སངས་རྒྱས་ཐམས་ཅད་ཀྱི་མཛོད་སྤུ་ལས་འོད་
ཟེར་གྱི་ཚོགས་བྱུང་ནས། སེམས་དཔའ་དེའི་སྤྱི་བོར་ནུབ་པ་འོད་ཟེར་ཆེན་པོའི་དབང་བསྐུར། རྡོ་རྗེ་ལྟ་བུ་ལ་སོགས་པ་སྔོན་མ་ཐོབ་པའི་ཏིང་ངེ་འཛིན་འབུམ་ཕྲག་གྲངས་མེད་པ་ཐོབ་སྟེ། ཤེས་སྒྲིབ་།
ཕྲ་མོའི་བག་ལ་ཉལ་ཕྲ་མོའང་བཅོམ་ནས་མངོན་པར་རྫོགས་པར་སངས་རྒྱས་སོ། །མདོ་སྡེ་རྒྱན་ལས། སྒོམ་པ་ཐ་མ་ཐོབ་ནས་ནི། །འོད་ཟེར་ཆེན་པོས་དབང་བསྐུར་བ། །རྡོ་རྗེ་ལྟ་བུའི་ཏིང་
ངེ་འཛིན། །རྟོག་པས་མི་ཤིགས་ཐོབ་ནས་ནི། །གནས་གཞན་གྱུར་བསམ་མཐར་ཐུག་པ། །སྒྲིབ་པ་ཀུན་གྱི་དྲི་མེད་པ། །གང་ལ་གནས་ནས་སེམས་ཅན་ཀུན། །ཕན་ཕྱིར་རབ་ཏུ་སྒྲུབ་
བྱེད་པ། །རྣམ་པ་ཐམས་ཅད་མཁྱེན་པ་ཡི། །གོ་འཕང་བླ་ན་མེད་པ་ཐོབ། །ཅེས་སོ། །འདིར་ལམ་ལྔའི་ནང་ནས་མི་སློབ་པ་སྟེ་གང་ལའང་མི་སློབ་པའི་ལམ་ཞེས་མཛད་པ་མཐར་ཕྱིན་

༄༅། །པས་མཐར་ཕྱིན་ལམ་ཞེས་བྱ་ལ། སྤངས་བ་དང་ཡེ་ཤེས་ཕུན་སུམ་ཚོགས་པའི་རང་བཞིན་མཐར་ཕྱིན་པ་དེ་སངས་རྒྱས་ཀྱི་སའི་མཚན་ཉིད་དེའི་མིང་ནི་ས་བཅུ་གཅིག་པ་ཀུན་ཏུ་
འོད་ཀྱི་ས་ཞེས་རྒྱུ་ཐེག་པ་སངས་རྒྱས་མངོན་དུ་མཛད་པ་སྟེ། རྒྱལ་བ་ཀློང་ཆེན་པས། སློབ་པའི་ས་བཅུ་བཅུ་གཅིག་ཀུན་དུ་འོད། ༼སྐུ་ལས་འོད་ཟེར་མང་པོ་བཀྱེ་བས་གདུལ་བྱ་རྣམས་སྨིན་པ་དང་། གསུང་དམ་པའི་ཆོས་ཡོད་
དང་འདྲ་བས་མངོན་མཐོ་དང་ངེས་ལེགས་ཀྱི་ལམ་སྣང་བར་མཛད་པའི་སྟོན་པ་གཅིག་བུར་གྱུར་པའི་ཕྱིར་ཀུན་དུ་འོད་ཅེས་བྱའོ། །མཆན།༽ སྤྲུལ་སྐུའི་ས་སྟེ་རྒྱུ་ཡི་ཐེག་བས་བཞག །ཅེས་གསུངས་སོ། །དེ་ལྟ་བུའི་ས་དེ་ལ་འགྱུར་བ་མེད་པར་གནས་
ནས་མངོན་དུ་བྱེད་པར་ཤོག་ཅེས་སྨོན་པའོ། །དེ་ཡང་ཞེས་པ་ནི། མཐོང་སྤང་སྒོམ་སྤངས་ཀྱིས་ཉོན་མོངས་པའི་འབྱུང་པོ་དཔག་ཏུ་མེད་པའི་འཇིགས་པ་ལས་སྐྱོབ་ཅིང་། དེ་དག་གོང་
ནས་གོང་དུ་བགྲོད་པ་ལས་ཞེས་བྱ་སྟེ། མདོ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། །དཔག་ཏུ་མེད་པ་དེ་དག་ལས། །ཕྱི་ཕྱིར་གོང་དུ་བགྲོད་ལྡན་ཕྱིར། །དེ་དག་ཉིད་ལས་

སར་འདོད་དོ། །ཅེས་པ་ལྟར་རོ། །༼དེ་ལྟ་བུའི་ལམ་དང་ས་དེ་དག་ཀྱང་དོན་དམ་སེམས་བསྐྱེད་ལ་བརྟེན་ནས། ཤེས་རབ་སྟོང་པ་ཉིད་སྒོམས་པས་ཉེར་ལེན་གྱི་རྒྱུ་དང༌། ཤེས་རབ་སྟོང་པ་ཉིད་ཀྱིས་ལྷན་ཅིག་བྱེད་རྐྱེན་བྱས་ནས་ལམ་ལྔ་འགྲུབ། ཀུན་རྫོབ་སེམས་བསྐྱེད་ལ་རྟེན་ནས་
ཐབས་སྙིང་རྗེ་ཉེར་ལེན་གྱི་རྒྱུ་དང་། ཤེས་རབ་སྟོང་པ་ཉིད་ཀྱིས་ལྷན་ཅིག་བྱེད་རྐྱེན་བྱས་ན་ས་བཅུ་ཐོག སངས་རྒྱས་ཀྱི་ས་ན་ཡང་ལམ་མཐར་ཐུག་བ་ཆོས་སྐུ་དང་། ས་མཐར་ཐུག་པ་གཟུགས་ཀྱི་སྐུལོ། །མཆན།༽ དེས་ལམ་ལྔ་ས་བཅུའི་རྣམ་བཞག་བཤད་པ་སོང་ནས།
གཉིས་པ་མི་སློབ་པའི་ལམ་གྱིས་བསྡུས་པའི་སངས་རྒྱས་ཀྱི་སའི་ཡོན་ཏན་གྱི་རྣམ་གྲངས་ལ་སྨོན་པ་ལ། སྐུ་གསུམ་ལྔ་དང་ཞིང་སོགས་ལ་སྤྱིར་སྨོན་པ་དང་། བྱེ་བྲག་སོ་སོར་སྨོན་པ་དང་། ཡོན་ཏན་
གྱི་རྣམ་གྲངས་གཞན་ལ་སྨོན་པ་དང་གསུམ་ལས། དང་པོ་ལ་གཉིས་ལས། སྐུ་གསུམ་ཡེ་ཤེས་ལྔ་སྤྱིར་སྨོན་པ་ནི། དེ་ལྟར་ལམ་ལྔ་ས་བཅུ་ཡོངས་རྫོགས་ནས། །སོགས། འགྲོ་བ་འདྲེན་
པར་ཤོག །ཅེས། །དེ་ལྟར་རང་དོན་དུ་ལམ་ལྔ་དང་ས་བཅུ་ཡི་སྤངས་རྟོགས་ཡོངས་སུ་རྫོགས་ནས། དོན་དམ་པའི་སངས་རྒྱས་ཆོས་སྐུ་སྤྲོས་པ་ཐམས་ཅད་དང་བྲལ་བ་དང་། གཞན་དོན་དུ་ལོངས་

༄༅། །སྤྱོད་རྫོགས་པའི་སྐུ་སྣང་ལ་རང་བཞིན་མེད་པ། སྤྲུལ་པའི་སྐུ་རྣམ་པ་སྣ་ཚོགས་སུ་སྟོན་སྟེ། རྟེན་སྐུ་གསུམ་བརྟེན་པ་ཡེ་ཤེས་ལྔ་དང་། མཁྱེན་ཆ་ཡོན་ཏན་གྱི་ཚོགས་དང་། །
ཐུགས་རྗེའི་ཕྲིན་ལས་མཐའ་དག་འབད་པ་མེད་པར་ལྷུན་གྱིས་གྲུབ་སྟེ། རབ་ཏུ་འབྱམས་ཀླས་པའི་ཞིང་གི་འགྲོ་བ་མཐའ་དག་ཇི་སྙེད་པ་ཀུན་འདྲེན་པར་ཤོག་གཅིག་ཅེས་སྨོན་པའོ། །གཉིས་
པ་ཞིང་བཀོད་སོགས་ཇི་ལྟ་བ་འགྱུར་བར་སྨོན་པ་ནི། དུས་གསུམ་རྒྱལ་བའི་ཞིང་གི་བཀོད་པ་དང་།ནས། བདག་ཀྱང་འགྱུར་བ་ཤོག །ཅེས་པས། རིགས་ལྔ་གང་ཆེན་མཚོའི་སྐུ་གསུང་ཐུགས་
མི་ཟད་པ་རྒྱན་གྱི་འཁོར་ལོས་རྡུལ་གཅིག་གི་སྟེང་ན་རྡུལ་སྙེད་ཀྱི་གྲངས་དང་མཉམ་པར་ཤར་བའི། དུས་གསུམ་དུ་གཤེགས་ཤིང་བཞུགས་པའི་རྒྱལ་བ་རྣམས་ཀྱི་རང་རང་གི་ཞིང་གི་བཀོད་པ་དང་།
འདུས་པའི་འཁོར་དང་། སྐུ་ཚེའི་ཚད་དང་། མཛད་པ་ཕྲིན་ལས་ངོ་མཚར་བའི་ཞིང་ཁམས་སོགས། སེམས་ཅན་གྱི་ཁམས་ཐམས་ཅད་ལ། གནས་སྐབས་ཀྱི་ཕན་པ་དང་བདེ་བ་བསྒྲུབ་པའི་

ཕྱིར་དུ་བསྟན་པའི་སྒྱུ་འཕྲུལ་གྱི་རོལ་པ་ཅི་འདྲ་བ་བདག་མངོན་པར་སངས་རྒྱ་བའི་ཞིང་སོགས། དེ་འདྲ་བ་ཁོ་ནར་བདག་གིས་ཀྱང་རང་དབང་དུ་མངོན་དུ་འགྱུར་བར་ཤོག་ཅིག་ཅེས་སྨོན་པའོ། །གཉིས་
པ་བྱེ་བྲག་སོ་སོར་སྨོན་པ་ལ། རྟེན་ཆོས་ལོངས་སྤྲུལ་གསུམ་དང་། བརྟེན་པ་ཡེ་ཤེས་ལྔ་ལ་སྨོན་པ་སྟེ་བཞི་ལས། དང་པོ་ཆོས་སྐུ་ཐོབ་པར་སྨོན་པ་ནི། རང་བཞིན་རྣམ་དག་དོན་
དམ་ཆོས་ཀྱི་དབྱིངས་ནས། ཆོས་སྐུ་ཐོབ་པར་ཤོག །ཅེས། དེ་ལ་ངོ་བོ་ཡེ་ནས་རང་བཞིན་གྱིས་རྣམ་པར་དག་པ་དོན་དམ་པའི་ཆོས་སྐུ་ཆོས་ཀྱི་དབྱིངས་སྤྲོས་པ་དང་བྲལ་བ་དང་། གློ་
བུར་ཉོན་ཤེས་ཀྱི་སྒྲིབ་པ་གཉིས་ཀྱི་དྲི་མའི་ཚོགས་ལས་རྣམ་པར་གྲོལ་བ་ནི་རྟོགས་པ་ཡེ་ཤེས་ཀྱི་ཆོས་སྐུ་སྟེ་༼སངས་འཕགས་ཀྱི་ཐུགས་བརྒྱུད་ཀྱི་འགོགས་བདེན་རྣམས་དོན་གཅིག མཆན།༽ དག་པ་གཉིས་ལྡན་མངོན་དུ་
འགྱུར་བ་དང་མཉམ་དུ། རང་དོན་སྤངས་རྟོགས་མཐར་ཕྱིན་པའི་ཆོས་སྐུ་མཚན་མ་ལས་འདས་པ་འཕོ་འགྱུར་མེད་པ་ཐོབ་པར་ཤོག་ཅིག་ཅེས་སྨོན་པའོ། །གཉིས་པ་ལོངས་སྤྱོད་རྫོགས་སྐུ་ལ་

༄༅། །སྨོན་པ་ནི། འོག་མིན་ཆེན་པོར་མཚན་དཔེ་འབར་བའི་སྐུ་ནས་ལོངས་སྤྱོད་རྫོགས་སྐུ་མངོན་གྱུར་ཤོག་ཅེས་དེ་ལ་དེ་ལྟ་བུ་ཆོས་ཀྱི་སྐུས་ཡེ་ཤེས་ལས་མ་གཡོས་བཞིན་གནས་ངེས་
པ་ཁམས་གསུམ་ལས་འདས་པའི་འོག་མིན་ཆེན་པོ་སྟུག་པོ་བཀོད་པར་སྟོན་པ་ངེས་པ་མཚན་དང་དཔེ་བྱད་རྫོགས་ཤིང་གཟི་འོད་འབར་བའི་རིགས་ལྔའི་སྟོན་པའི་སྐུས། འཁོར་ངེས་པ་རྣམ་
པར་དག་པའི་གདུལ་བྱར་གྱུར་པ་ས་བཅུའི་སེམས་དཔའ་རྣམས་ལ། ཆོས་ངེས་པ་རྒྱུན་མི་འཆད་པར་ཐེག་པ་ཆེན་པོ་མཆོག་ཏུ་ཟབ་མོ་ཆོས་ཀྱི་འཁོར་ལོ། །དུས་ངེས་པ་རྟག་པ་རྒྱུན་གྱི་འཁོར་
ལོར་སྟོན་པར་མཛད་པའི་ངེས་པ་ལྔ་ལ་ལོངས་སྤྱོད་ཅིང་མཚན་དཔེ་ཡོངས་སུ་རྫོགས་པའི་སྐུ་མངོན་དུ་འགྱུར་བར་ཤོག་ཅིག་ཅེས་སྨོན་པའོ། །གསུམ་པ་སྤྲུལ་པའི་སྐུ་ཐོབ་པར་སྨོན་པ་ནི། གང་
གིས་སྲིད་པ་ཇི་སྲིད་གནས་ཀྱི་བར། །ནས། གཞན་དོན་ལྷུན་འགྲུབ་ཤོག །ཅེས། དེ་ཡང་ཆོས་སྐུའི་གདངས་ལོངས་སྐུའི་རྣམ་པར་རོལ་པ་ལས་སྤྲུལ་པའི་སྐུར་སྟོན་པ་གང་གིས་

ཞེས་སྔ་ཕྱིའི་མཚམས་སྦྱར་ལ། སྤྲུལ་པའི་སྐུ་གང་གིས་སྲིད་པ་རྒྱ་མཚོ་འདི་ཇི་སྲིད་གནས་ཀྱི་བར་དུ། འགྲོ་བ་གང་དང་གང་ལ་དེ་དང་དེར་གང་འོས་པའི་འགྲོ་བའི་རྒྱུད་ལ་འདུལ་བྱེད་ཀྱི་ཐེག་པ་
སྣ་ཚོགས་པའི་ཚུལ་གང་འདུལ་མོས་ངོ་རུ་འོས་པའི་བྱང་ཆུབ་མཆོག་གི་སྤྲུལ་པ་སྟོན་པ་དང་། །བཟོད་སྐྱེ། ༼སྐྱེ་བ་སྤྲུལ་པའི་སྐུ་དགའ་ལྡན་ན་བཞུགས་པ་ལྟ་བུ། མཆོག་གི་སྤྲུལ་པའི་སྐུ་ཤཱཀྱ་ཐུབ་པ་ལྟ་བུ། བཟོའི་སྤྲུལ་པའི་སྐུ་དྲི་ཟའི་རྒྱལ་
ཕོ་རབ་དགའ་འདུལ་བའི་དོན་དུ་པི་ཝང་ལེན་བ་སོགས་དུ་མ་སྟེ་ཟེར་བ་སྣང་། མཆན། ༽ འགྲོ་འདུལ་སྣ་ཚོགས་སྤྲུལ་པའི་སྐུ་སྟེ་ཆོས་སྐུ་ནམ་མཁའ་ལྟ་བུ་ལས་ལོངས་སྤྱོད་རྫོགས་པའི་སྐུ་ཟླ་བ་ལྟ་བུ། དེ་ལས་སྤྲུལ་སྐུ་ཆུ་
ཟླ་ལྟར་ཅིར་ཡང་འཆར་བས་གདུལ་བྱའི་འདོད་པ་རྫོགས་པར་མཛད་པ་སྟེ། ངོ་བོ་བདག་གཅིག་གི་འབྲེལ་བའོ། །དེ་ལྟར་འགྲོ་ལ་ཕན་པ་གང་དེ་ཐོབ་ནས། གདུལ་བྱ་གཞན་གང་དང་གང་ལ་
འགྲོ་དོན་རྒྱ་ཆེ་རྒྱུན་མི་འཆད་པ་འབད་མེད་ལྷུན་གྲུབ་ཏུ་འབྱུང་བར་ཤོག་ཅེས་སྨོན་པའོ། །བཞི་པ་བརྟེན་པ་ཡེ་ཤེས་ལྔ་ཐོབ་པར་སྨོན་པ་ནི། །ཆོས་ཀྱི་དབྱིངས་དང་མེ་ལོང་ལྟ་བུ་དང་། །ནས།

༄༅། །ཡེ་ཤེས་ལྔ་ལ་དབང་འབྱོར་ཐོབ་པར་ཤོག །ཅེས། དེ་ཡང་ཆོས་གང་ཞིག་ལ་སྒྲིབ་བྱེད་ཀྱི་དྲི་མ་དང་བྲལ་ནས་རང་གི་གནས་ལུགས་མངོན་སུམ་དུ་གྱུར་པ་ཡེ་ཤེས་ཀྱི་མཚན་ཉིད། དབྱེ་།
ན་མདོ་ལས་གསུངས་པའི་ཡེ་ཤེས་བཞི་དང་། སྔགས་ལས་དེ་ཐམས་ཅད་ཁྱབ་བྱེད་ཆོས་ཀྱི་དབྱིངས་ལའང་ཡེ་ཤེས་ཀྱི་སྒྲས་སྨོས་པ་དང་ལྔའོ། །དེ་ལ་ཆོས་ཐམས་ཅད་ཀྱི་གཞི་བག་ཆགས་འགོག་།
པའི་རྟེན་ནི་ཀུན་གཞི་དབྱིངས་སུ་ནུབ་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་དང་མཚན་ཉིད་ནི་དབྱིངས་རང་བཞིན་གྱི་རྣམ་པར་དག་པ་ལ་སྤང་བྱ་གློ་བུར་གྱི་དྲི་མ་ཕྲ་མོའང་དག་པའོ། །ཆོས་ཅན་
གསལ་བའི་ཆ་ཀུན་གཞིའི་རྣམ་པར་ཤེས་པ་དབྱིངས་སུ་ནུབ་པ་མེ་ལོང་ལྟ་བུའི་ཡེ་ཤེས་ཀྱི་ངོ་བོ་དང་མཚན་ཉིད་ནི་ངོ་བོར་དང་ང་ཡིར་འཛིན་པ་མེད་པ། ཡུལ་ཡོངས་སུ་རིས་སུ་མ་ཆོད་པ། དུས་
ཨ རྟག་ཏུ་རྒྱུན་མ་ཆད་པ། ཆོས་ཅན་ཤེས་བྱ་ཀུན་ལ་མ་རྨོངས་པ། ཡུལ་གྱི་རྣམ་པ་མེད་པས་ཡུལ་ལ་མངོན་དུ་མི་ཕྱོགས་པ་སྟེ་ཆོས་ལྔ་དང་ལྡན་པ་གང་ཞིག ཡེ་ཤེས་གཞན་གྱི་འཆར་གཞིར་

གྱུར་པ་དེས་མེ་ལོང་ལ་གཟུགས་བརྙན་འཆར་བའི་གཞིར་གྱུར་པ་ལྟ་བུའོ། །ཡིད་ཀྱི་རྣམ་ཤེས་དབྱིངས་སུ་ནུབ་པ་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་དང་མཚན་ཉིད་ནི། ཆོས་ཐམས་ཅད་མཉམ་།
པ་ཉིད་དུ་ཐུགས་སུ། ༼འདི་སྐུ་གསུམ་ལ་འཇུག་པའི་མདོའི་རྗེས་སུ་འབྲང་བ་སྟེ། གཞན་དུ་ཡིད་ཤེས་གནས་འགྱུར་བ་སོར་རྟོག་དང་། ཉོན་མོངས་པའི་ཡིད་གནས་འགྱུར་བ་མཉམ་ཉིད་ཡེ་ཤེས་སུ་བཤད་དོ། །མཆན།༽ ཆུད་པས་སྲིད་ཞིའི་མཐའ་གཉིས་ལ་
མི་གནས་ཤིང། བྱམས་པ་དང་སྙིང་རྗེ་ཆེན་པོ་མཚུངས་པར་ལྡན་པས་སེམས་ཅན་གྱི་མོས་པ་དང་འཚམས་པར་སངས་རྒྱས་ཀྱི་སྐུར་སྟོན་པའོ། །ཉོན་མོངས་པ་ཅན་གྱི་ཡིད་དབྱིངས་སུ་ནུབ་
པ་སོ་སོར་ཀུན་ཏུ་རྟོག་པའི་ཡེ་ཤེས་ཀྱི་ངོ་བོ་དང་མཚན་ཉིད་ནི་འཁོར་འདས་ཀྱི་ཆོས་ཐམས་ཅད་མ་འདྲེས་པར་མཁྱེན་ཅིང་། གཟུངས་དང་ཏིང་ངེ་འཛིན་གྱི་འབྱུང་གནས་སུ་གྱུར་པས་བྱང་
ཆུབ་སེམས་དཔའི་འཁོར་རྣམས་ལ་ཟག་མེད་ཀྱི་ཆོས་སྟོན་ཅིང་། ཐེ་ཚོམ་གྱི་དྲ་བ་གཅོད་པའོ། །སྒོ་ལྔའི་རྣམ་ཤེས་དབྱིངས་སུ་ནུབ་པ་བྱ་བ་གྲུབ་པའི་ཡེ་ཤེས་ཀྱི་ངོ་བོ་དང་མཚན་ཉིད་ནི་འཇིག་

༄༅། །རྟེན་གྱི་ཁམས་ཀུན་ཏུ་སྤྲུལ་པ་དཔག་ཏུ་མེད་པས་འབད་རྩོལ་མེད་པར་སེམས་ཅན་གྱི་དོན་བསམ་གྱིས་མི་ཁྱབ་པ་མཛད་པ་ཕྲིན་ལས་བྱ་བ་ཀུན་གྲུབ་པའི་ཡེ་ཤེས་དང་ལྔ་ལ་རང་
དབང་འབྱོར་པ་ཐོབ་པར་ཤོག་ཅེས་སྨོན་པའོ། །གསུམ་པ་སངས་རྒྱས་ཀྱི་ཡོན་ཏན་བྲལ་སྨིན་དང་དེ་ལས་གཞན་པའི་ཟག་མེད་ཀྱི་ཡོན་ཏན་ལ་སྨོན་པ་ལ། དེ་ཡང་རང་དོན་དམ་པ་ཆོས་ཀྱི་སྐུའམ་
དོན་དམ་གྱི་སྐུ་ཞེས་བྱ་བ་ལ་སྟོབས་བཅུ། མི་འཇིགས་པ་བཞི། སངས་རྒྱས་ཀྱི་ཆོས་མ་འདྲེས་བཅོ་བརྒྱད་དེ། སྤང་བྱའི་ཉོན་མོངས་པ་དང་བྲལ་བའི་འབྲས་བུ་སུམ་ཅུ་རྩ་གཉིས་དང་ལྡན་པ་དང།
གཞན་དོན་ཀུན་རྫོབ་ཀྱི་སྐུའམ་བརྡའི་སྐུའམ་བརྡའི་སྐུ་ཞེས་བྱ་བ་བསོད་ནམས་ཀྱི་ཚོགས་རྒྱ་མཚོ་ལྟ་བུའི་རྣམ་པར་སྨིན་པའི་འབྲས་བུ་མཚན་བཟང་སོ་གཉིས་ཏེ་བསྡོམས་པས་བྲལ་སྨིན་གྱི་ཡོན་ཏན་
དྲུག་ཅུ་རྩ་བཞི་སྟེ། རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པའི་ཀུན་རྫོབ་སྐུ་ཉིད་དེ། །བྲལ་དང་རྣམ་པར་སྨིན་པའི་འབྲས་བུ་ནི། །ཡོན་ཏན་དབྱེ་བ་

དྲུག་ཅུ་རྩ་བཞི་དག །ཞེས་པ་ལས། དང་པོ་སྟོབས་བཅུ་ལ་སྨོན་པ་ནི། གནས་དང་གནས་མིན་རྣམ་སྨིན་དབང་པོ་དང་། །ནས། སྟོབས་བཅུ་དང་ལྡན་ཤོག །ཅེས་བས། ༼སངས་རྒྱས་འཕགས་
བ་རྣམས་ཀྱི་མཁྱེན་པའི་བྱེ་བྲག་གང་ཞིག་མི་མཐུན་ཕྱོགས་ཀྱིས་བརྫི་བའི་ནུས་པ་སྟོབས་ཀྱིས་མཚན་ཉིད། མཚན། ༽ སྦྱིན་པ་ལས་ལོངས་སྤྱོད་འབྱུང་བ་གནས་དང་། སེར་སྣ་ལས་དེ་འབྱུང་བ་གནས་མ་ཡིན་པ་སོགས་རྒྱུ་འབྲས་
ཀྱི་ཡུལ་ལ་ཆགས་ཐོགས་མེད་པའི་མཁྱེན་པ་གནས་དང་གནས་མ་ཡིན་པ་མཁྱེན་པའི་སྟོབས། དགེ་སྡིག་གི་ལས་ཀྱི་ངོ་བོ་རབ་དབྱེ་སོགས་ཕྲ་ཞིང་ཕྲ་བ་ནས་མ་འདྲེས་པར་མཁྱེན་ཅིང། མ་
བྱས་པའི་ལས་དང་མི་འཕྲད་ཅིང་། བྱས་པ་ཆུད་མི་ཟ་བ་ལས་བདག་གིར་བྱ་བ་ཇི་ལྟ་བ་སྟོན་པ་ལ་མཁས་པ་ལས་ཀྱི་རྣམ་པར་སྨིན་པ་མཁྱེན་པའི་སྟོབས། དབང་པོ་རྣོ་བརྟུལ་སོགས་
མཁྱེན་པ། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང་། མིག་གི་ཁམས་ལ་སོགས་བཅོ་བརྒྱད་དང་། སའི་ཁམས་སོགས་ཁམས་དྲུག་འཇིག་རྟེན་གྱི་ཁམས་དུ་མ་རིགས་

༄༅། །སྣ་ཚོགས་ལ་ངེས་པ་དང་མ་ངེས་པ་དང་ངེས་པ་ལའང་ཐེག་པ་གསུམ་གྱི་རིགས་གང་དུ་གཏོགས་མཁྱེན་པ་ཁམས་སྣ་ཚོགས་མཁྱེན་པའི་སྟོབས་དང་། སེམས་ཅན་རང་རང་གི་མོས་།
པ་ཐ་དད་དང་། ཉན་རང་བྱང་སེམས་སོགས་སུ་མོས་པས་སོ་སོར་མཁྱེན་པ་མོས་པ་སྣ་ཚོགས་མཁྱེན་པའི་སྟོབས། སྲིད་ཞི་ཐམས་ཅད་དུ་འགྲོ་བའི་ལམ་ངེས་པ་མ་ངེས་པ་མཁྱེན་པ་ཀུན་
ཏུ་འགྲོ་བའི་ལམ་མཁྱེན་པའི་སྟོབས་བསམ་གཏན་མ་དག་པ་ལས་ཁྱད་པར་འཕགས་པ་རྣམ་པར་བྱང་བ། སེང་གེ་རྣམ་པར་འགྱིང་བའམ། ཐོད་རྒལ་དུ་འཇུག་པ་དང་ལྡང་བ་སོགས་མཁྱེན་པ་
བསམ་གཏན་དང་རྣམ་ཐར་མཁྱེན་པའི་སྟོབས། བདག་གཞན་གྱི་སྔོན་གྱི་སྐྱེ་གནས་དུ་མ་རྗེས་སུ་དྲན་པ་སྔོན་གནས་རྗེས་དྲན་མཁྱེན་པའི་སྟོབས། ལྷའི་མིག་གིས་སེམས་ཅན་རྣམས་ཀྱི་ད་ལྟ་
དང་མ་འོངས་པའི་འཆི་འཕོ་དང་སྐྱེ་བ་མཁྱེན་པའི་སྟོབས། ཉན་ཐོས་ནས་སངས་རྒྱས་པར་དུ་ཕྱོགས་གཅིག་དང་། མཐའ་དག་གི་ཟག་པ་ཟད་པ་མཁྱེན་པ་ཟག་ཟད་མེད་པའི་སྟོབས་དང་བཅུ་

མི་མཐུན་པའི་ཕྱོགས་ཀྱིས་མི་བརྫི་བས་སྟོབས་ཞེས་གྲགས་པ་དང་ལྡན་པ་ཐོབ་པར་ཤོག་ཅེས་སྨོན་པའོ། །གཉིས་པ་མི་འཇིགས་པ་བཞི་ཐོབ་པ་སྨོན་པ་ནི། རང་དོན་ཆོས་སྐུ་རྫོགས་པར་བྱང་
ཆུབ་ནས། །སོགས། བཞི་དང་ལྡན་པར་ཤོག །ཅེས། ༼དེ་བཞིན་གཤེགས་པ་མང་པོའི་ནང་དུ་བྱོན་ནས་རང་ཉིད་ཀྱིས་ཞལ་གྱིས་བཞེས་པ་དེ་ལ་གཞན་དག་གིས་རྒོལ་བའི་སྐབས་མི་རྙེད་པས་བག་ཚ་བ་མེད་པ་ནི་མི་འཇིགས་པའི་མཚན་ཉིད། མཆན།༽ རང་།
དོན་དུ་རྟོགས་པ་ཕུན་ཚོགས་ཆོས་ཀྱི་སྐུ་སྤྲོས་པ་དང་བྲལ་བའི་དབྱིངས་ལ་རྫོགས་པར་བྱང་ཆུབ་བོ་ཞེས་གསུངས་ནས་དམ་བཅའ་བ་ལ་མི་འཇིགས་པ་དང་། འཁོར་གསུམ་ལ་བདེན་ཞེན་གྱི་ཟག་༔
པ་དང་། ལས་སྔ་མས་བཞག་པའི་བག་ཆགས་དང་བཅས་པ་ཤིན་ཏུ་ཕྲ་བའང་ཀུན་སྤངས་སྟེ་སྤང་པ་ཕུན་ཚོགས་སུ་དམ་བཅའ་བ་ལ་མི་འཇིགས་པ་དང་། གཞན་གྱི་དོན་དུ་འཇུག་པའི་ཚེ། འདི་
ནི་ལམ་མོ་ཞེས་སྟོན་པ་དང་། འདི་ནི་ལམ་གྱི་གེགས་སོ་ཞེས་སྟོན་ནས་དམ་བཅའ་བ་ལ་མི་འཇིགས་པ་སྟེ་ཆོས་མཐུན་གྱི་རྒོལ་བ་མི་འཇུག་པས་མི་འཇིག་པའི་ཡོན་ཏན་ཁྱད་པར་འཕགས་པ་

༄༅། །བཞི་དང་ལྡན་པར་ཤོག་ཅེས་སྨོན་པའོ། །གསུམ་པ་མ་འདྲེས་པའི་ཆོས་བཅོ་བརྒྱད་ལ་སྨོན་པ་ནི། འཁྲུལ་དང་ཅ་ཅོ་མི་མངའ་སྤྱོད་པ་དང་། །ནས། སངས་རྒྱས་རྣམས་ཐོབ་
པར་ཤོག །ཅེས། ༼ཆོས་གང་ཞིག་ཉན་རང་བྱང་སེམས་རྣམས་ལ་མི་མངའ་བས་ཐུན་མོང་དུ་གྱུར་པ་མ་ཡིན་པའི་སངས་རྒྱས་ཁོ་ནའི་ཡོན་ཏན་གྱི་ཁྱད་པར་ནི་མ་འདྲེས་པའི་མཚན་ཉིད། མཆན། ༽དེ་ལ་སྤྱོད་ལམ་གཞན་དང་མ་འདྲེས་པ་དྲུག་ནི། སྐུ་ལ་འཁྲུལ་
པ་མི་མངའ་བ་དང་། གསུང་ལ་ཅ་ཅོ་མི་མངའ། གཞན་དོན་དུས་ལས་ཡོལ་བའི་དྲན་པ་ཉམས་པ་མི་མངའ། དུས་ཐམས་ཅད་དུ་ཐུགས་མཉམ་པར་མ་བཞག་པ་མི་མངའ། འཁོར་འདས་ཐ་དད་
པའི་འདུ་ཤེས་མི་མངའ་བ་དང་། སེམས་ཅན་འདུལ་བའི་དུས་མ་བརྟགས་པའི་བཏང་སྙོམ་མི་མངའ་བ་དང་དྲུག་ནི་སྤྱོད་པ་ཡིས་བསྡུས་པ་དྲུག་དང་། རྟོགས་པ་མ་འདྲེས་པ་དྲུག་ནི། སེམས་ཅན་
གྱི་དོན་དང་ཆོས་སྟོན་པའི་འདུན་པ་ཉམས་པ་མི་མངའ་བ་དང་། གཞན་དོན་བསྒྲུབ་པའི་བརྩོན་འགྲུས་ཉམས་པ་མི་མངའ་བ་དང་། དུས་གསུམ་གྱི་སེམས་ཅན་གྱི་སེམས་སྦྱོང་དང་དེ་འདུལ་བའི་

ཐབས་སོགས་ཡོལ་བ་མེད་པ་ཕྱིས་བསམ་མི་དགོས་པའི་དྲན་པ་ཉམས་པ་མི་མངའ་བ་དང་། ཆོས་ཉིད་ལ་མཉམ་པར་འཇོག་པའི་དུས་དང་རྣམ་པ་ཐམས་ཅད་དུ་ཏིང་ངེ་འཛིན་ཉམས་པ་མི་མངའ་
བ་དང་། ཡེ་ཤེས་དཔག་ཏུ་མེད་པས་ཤེས་རབ་ཉམས་པ་མི་མངའ་བ་དང་། གཞན་དོན་མཛད་པ་ལ་མི་ཟད་པའི་སྤང་བྱ་ལས་གྲོལ་བས་རྣམ་གྲོལ་ཡེ་ཤེས་གཟིགས་པ་ཉམས་པ་མི་མངའ་།
བ་དང་དྲུག་ནི་རྟོགས་པ་ཡིས་བསྡུས་པ་དྲུག་དང་། ཡེ་ཤེས་མ་འདྲེས་པ་ནི། འདས་པའི་ཆོས་ལ་མ་ཆགས་མ་ཐོགས་པའི་ཡེ་ཤེས་ཀྱི་གཟིགས་པ་དང་། ད་ལྟ་གྱི་ཆོས་ལ་མ་ཆགས་མ་ཐོགས་
པའི་ཡེ་ཤེས་ཀྱིས་གཟིགས་པ་དང་མ་འོངས་པའི་ཆོས་ལ་མ་ཆགས་མ་ཐོགས་པའི་ཡེ་ཤེས་ཀྱི་གཟིགས་པ་འཇུག་པ་སྟེ། ཡེ་ཤེས་ཀྱིས་བསྡུས་པ་གསུམ་དང་། ཕྲིན་ལས་མ་འདྲེས་པ་ནི། སྐུ་
ཡི་ཆ་བྱད་དང་སྤྱོད་ལམ་གྱིས་སྐུ་ཡི་ཕྲིན་ལས་ཀྱི་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འཇུག་པ། སེམས་ཅན་གྱི་བསམ་པ་དང་མཐུན་པར་འདོམས་པའི་གསུངས་གི་ཕྲིན་ལས་ཀྱི་ཡེ་ཤེས་

༄༅། །སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འཇུག་པ་བག་ཆགས་མ་ལུས་པ་སྤངས་ཤིང་བྱམས་པ་ཆེན་པོ་ལྡན་པའི་ཐུགས་ཕྲིན་ལས་ཀྱི་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འཇུག་པ། །
དེ་ལ་ཡེ་ཤེས་སྔར་བྱུང་གི་རྒྱུ་ལས་བྱུང་བའི་ཡེ་ཤེས་སྔོན་དུ་འགྲོ་ཞིང་ཡེ་ཤེས་དང་ལྷན་ཅིག་ཏུ་རྒྱུ་བས་ཡེ་ཤེས་ཀྱི་རྗེས་སུ་འཇུག་པ་སྟེ། ཕྲིན་ལས་ཀྱིས་བསྡུས་པ་གསུམ་དང་བཅོ་བརྒྱད་ནི་
སུས་ཀྱང་འགྲན་ཟླ་མེད་པ་མཚུངས་པ་བྲལ་བ་ཡི་མ་འདྲེས་པའི་ཁྱད་པར་འཕགས་པའི་སངས་རྒྱས་ཀྱི་ཆོས་རྣམས་ཐོབ་པར་ཤོག་ཅེས་སྨོན་པའོ། །བཞི་པ་མཚན་དཔེ་ལ་སྨོན་པ་ནི། བལྟ་
བས་མི་ངོམས་མཚུངས་པ་མེད་པའི་སྐུ། །ནས། རེ་འདོད་སྐོང་བར་ཤོག །ཅེས་ལན་གྲངས་དཔག་ཏུ་མེད་པར་མཇལ་ཡང་བལྟ་བས་ཆོགས་མི་ཤེས་པ་བལྟས་པས་མི་ངོམས་ཤིང་མཚུངས་པ་
མེད་པའི་སྐུ། སྐྱེས་བུ་ཆེན་པོ་མཚོན་པར་བྱེད་པའི་སུམ་ཅུ་རྩ་གཉིས་ཀྱི་མཚན་གྱིས་རབ་ཏུ་བརྒྱན་ཅིང་། སྐུ་མཛེས་པ་དེ་གཞན་རྒྱུད་ལ་གོ་བར་བྱེད་པས་དཔེ་བྱད་བཟང་པོ་བརྒྱད་ཅུས་

རབ་ཏུ་མཛེས་པའི་སྐུ་མཆོག་མི་ཟད་པ་རྒྱན་གྱི་འཁོར་ལོས་སྣ་ཚོགས་པའི་གདུལ་བྱའི་སེམས་ཅན་ཇི་སྙེད་པའི་རེ་འདོད་ཡིད་བཞིན་དུ་སྐོང་བར་ཤོག་ཅིག་ཅེས་སྨོན་པ་ཡིན་ལ། དེ་ལ་མཚན་
བཟང་པོ་སུམ་ཅུ་རྩ་གཉིས་ནི། ༼ཕྱག་ཞབས་འཁོར་ལོས་མཚན་པ་ལ་སོགས་པ་གང་ལ་མངའ་བ་དེ་སྐྱེས་བུ་ཆེན་པོར་མཚོན་པར་བྱེད་པ་མཚན་གྱི་མཚན་ཉིད། མཆན།༽ ཕྱག་དང་ཞབས་འཁོར་ལོའི་མཚན་པ་དང་། རུས་སྦལ་བཞིན་དུ་ཞབས་
མཐིལ་ས་ལ་ཉམ་པར་འཇོག་པ་དང། ཕྱག་ཞབས་ཀྱི་སོར་མོའི་བར་སེང་སེང་པོ་མེད་པར་ངང་པའི་རྒྱལ་པོ་ལྟ་བུར་དྲ་བས་འབྲེལ་བ་དང་། ཕྱག་ཞབས་འཇམ་ཞིང་གཞོན་ཤ་ཆགས་པ་དང་། སྐུའི་
གནས་བདུན་ཕྱག་ཞབས་ཀྱི་རྒྱབ་བཞི་དང་། ཕྲག་གོང་གཉིས་ལྟག་པ་སྟེ་བདུན་མཐོ་བ་དང་། སོར་མོ་རྣམས་རིང་བོ་དང་རྟིང་པ་ཡངས་པ་ཞབས་མཐིལ་གྱི་བཞི་ཆ་ཕྱིར་འཕགས་པ་དང་། སྐུ་
ཁྲུ་བདུན་ཙམ་གྱིས་འཕགས་པས་ཆེ་ཞིང་དྲང་བ་དང། པུས་མོའི་ལྷང་དང་ཞབས་ཀྱི་ཕྱིའི་ལོང་བུ་མི་མངོན་པ་དང་། སྐུའི་བ་སྤུ་རེ་རེ་ནས་གྱེན་དུ་ཕྱོགས་པ་དང་། རི་དྭགས་ཨེ་ན་ཡའི་

༄༅། །བྱིན་པ་ལྟ་བུ་ཡོངས་སུ་མ་ཉམས་རིམ་པར་འཚམས་པས་རྒྱས་ཤིང་ཟླུམ་པ། ཨེ་ན་ཡ་ནི་བསེ་ཁས་གོའོ། །ཕྱག་རིང་མཛེས་པས་ནི་བརླ་དྲང་པོར་བཞག་སྟེ་མ་བཏུད་ཀྱང། ཕྱག་
གི་སོར་མོས་པུས་མོའི་སླ་ངར་སླེབ་པའོ། །གླང་པོ་ཆེ་དང་རྟ་ཅང་ཤེས་ལྟར་འདོམ་གྱི་སྦ་བ་སྦུབས་སུ་ནུབ་པ་དང་། པགས་པ་གསེར་གྱི་མདོག་འདྲ་བར་དག་ཅིང་གསལ་བ་དང་། །
པགས་པ་འཇམ་ཞིང་སྙོམས་ལ་རྡུལ་གྱིས་མ་གོས་པའོ། །བ་སྤུའི་ཁུང་བུ་རེ་རེར་སྤུ་གཉིས་གཉིས་མེད་པར་རེ་རེ་བ་གཡས་ཕྱོགས་སུ་འཁྱིལ་བ་དང་། སྨིན་མཚམས་ཀྱི་བར་ན་མཛོད་སྤུ་འཇམ་
པ་དཀར་བ་མཉེན་པ་དྲང་བ་ཁྲུ་གང་ནས་ཁྲུ་གསུམ་གྱི་ཚད་འབྱུང་བ་བཏང་ན་གཡས་འཁྱིལ་བ་རྩེ་གྱིན་དུ་ཕྱོགས་པ་སྐྱུ་རུ་རའི་འབྲུའི་ཚད་ཙམ་པ་འཁྲུངས་པ་དང་། རོ་སྟོད་སེང་གེ་འདྲ་བ་
སྟེ་རོ་སྟོད་འཕེལ་ཀ་ཆེ་བ་དང་། དཔུང་མགོ་ཟླུམ་པ་དང་། ཐལ་གོང་རྒྱས་པ་ནི་དཔུང་མགོ་ཕན་ཚུན་གྱི་བར་རྒྱས་པས་བྲང་མི་མཉམ་པ་མེད་པ་དང་། རོ་མི་ཞིམ་པ་ལ་ཡང་རོ་བྲོ་བའི་

མཆོག་མཁྱེན་པ་དང་། སྐུ་ལུས་ཤིང་ནྱ་གྲོ་དྷ་ལྟར་ཆུ་ཞིང་གབ་སྟེ། ཕྱག་འདོམ་གྱི་ཕན་ཚུན་གྱི་རྩེ་མོ་ནས་གཞལ་བ་ཇི་ཙམ་པ་ཞབས་ནས་སྤྱི་བོའི་བར་ལ་དེ་ཙམ་ལྡན་པའོ། །དབུའི་གཙུག་
ཏོར་ཟླུམ་ཞིང་མཉམ་པ་གཡས་སུ་འཁྱིལ་བ་དང་། ལྗགས་རིང་པོ་དང་འདི་ནི་སྙན་གྱི་བུག་པ་དང་དཔྲལ་བའི་སྐྲ་མཚམས་ཀྱི་བར་ལྗགས་ཀྱིས་རེག་པ་དང་། ཚངས་པའི་དབྱངས་དང་ལྡན་།
པ་སྟེ། ཡོངས་སུ་ཤེས་ཤིང་ཕྲ་བའི་གནས་ཤེས་པ་དང་། ཉན་ན་དགའ་ཞིང་མི་མཐུན་པ་མེད་པ། གསུང་གདངས་ཟབ་ཅིང་དབྱངས་ཤིན་ཏུ་འབྱུང་བ་དང་གཏོང་མི་བྲ་ཞིང་རྣར་སྙན་པ། མ་
འཁྲུགས་ཤིང་གསལ་བའི་ཡན་ལག་དང་ལྡན་པའོ། །འགྲམ་པ་འཁྱིལ་ཆེ་བས་སེང་གེ་འདྲ་བ་ཟླུམ་ཞིང་རྒྱས་པ་དང་། ཚེམས་དཀར་བ་དང་། ཚེམས་མཐོ་དམན་མེད་པར་མཉམ་པ་དང་། ཚེམས་བར་
མཚམས་མེད་པས་ཐགས་བཟང་བ་དང་། ཚེམས་ཡས་མར་ལ་ཉི་ཤུ་ཉི་ཤུ་ཡོད་པས་བཞི་བཅུ་མངའ་བ་དང་། །སྤྱན་འབྲས་བུ་མཐོན་མཐིང་ལྟ་བུ་དང་། སྤྱན་གྱི་ཁའི་སྤུ་རྫི་མ་བ་མཆོག་གི་

༄༅། །བེ་འུ་གཞོན་ནུའི་རྫི་མ་ལྟར་ལེགས་པར་གཞོལ་ཞིང་མ་འདྲེས་པ་སྟེ་མཚན་སོ་གཉིས་དང་། ༼སངས་རྒྱས་རྣམས་ཀྱི་ནང་གི་ཐུགས་བརྒྱུད་ཀྱི་ཡོན་ཏན་གཞན་རྣམས་ལ་གོ་བར་བྱེད་པའི་དཔེ་ལྟ་བུར་གྱུར་བ་དཔེ་བྱད་ཀྱི་མཚན་ཉིད།
མཆན།༽དཔེ་བྱད་བརྒྱད་ཅུ་ནི། སེན་མོ་ཟངས་ཀྱི་མདོག་ལྟ་བུ་དང་། སེན་མོའི་མདོག་སྣུམས་པ་དང་། སེམས་མོའི་གཤོང་ཤོང་མེད་པའི་མཐོ་བ་དང་། སོར་མོ་རྣམས་ཟླུམ་པ་ཉིད་དང་། སོར་
མོ་རྣམས་རྒྱས་པ་དང་། སོར་མོ་རྣམས་བྱིངས་ཀྱིས་ཕྲ་བ་དང་། སྐུའི་རྩ་མི་མངོན་པ་དང་། རྩ་མདུད་མེད་པ་དང་། ཞབས་ཀྱི་ལོང་བུ་ནང་མ་མི་མངོན་པ་དང་། ཞབས་གཡས་གཡོན་རིང་ཐུང་
མེད་པས་མཉམ་པ་དང་། མི་ཟིལ་གྱིས་གནོན་པ་ལ་མཁས་པ་ཉིད་ཀྱིས་སེང་གེའི་སྟབས་གཤེགས་པ་དང། དེ་བཞིན་དུ་ཀླུ་ཟིལ་གྱིས་གནོན་པས་གླང་ཆེན། ནམ་མཁའ་ལ་གཤེགས་པས་ངང་
པ་དང་། སྐྱེས་བུ་ཁྱུ་མཆོག་ཏུ་མཁས་པ་ཉིད་ཀྱིས་འདོད་པའི་གནས་སུ་གདུལ་བྱའི་སྣ་འདྲེན་པ་ཁྱུ་མཆོག་གི་སྟབས་སུ་གཤེགས་པ་དང་། འདི་ལ་སྟབས་གཤེགས་པ་བཞི་ཞེས་དང་། སྐོར་ཕྱོགས་

ཀྱི་ལམ་དང་མཐུན་པར་ཞལ་འཁོར་དུས་གཡས་ཕྱོགས་སུ་གཤེགས་པ་དང་། བྱོན་ཚུལ་བལྟ་ན་སྡུག་ཅིང་མཛེས་པར་གཤེགས་པ་ལ་མཁས་པས་མཛེས་གཤེགས་ཡ་ཡོ་མེད་པར་དང་ཐ་
ལེར་གཤེགས་པ་དྲང་གཤེགས། སྐུ་གྱོང་ཁེངས་མེད་པས་མཉེན་ཞིང་འཁྲིལ་བག་ཆགས་པ་དང་། སྐུ་བྱི་དོར་བྱས་པ་ལྟར་དག་ཅིང་གཙང་བ་དང་། རིང་ཐུང་དང་སྦོམ་ཕྲ་སོགས་རེམ་པར་
འཚམས་པ་དང་། སྐུའི་གནས་ཆ་ནས་གཞལ་ཡང་སྐུ་གཙང་བ་དང་། སྐུ་འཇམ་པ་དང་། དྲི་མ་མེད་པའི་སྐུ་དག་པ་དང་། མཚན་དཔེའི་ཆ་ཤས་ནས་རྫོགས་པས་མཚན་རྫོགས་པ་དང་། སྐུ་ཁོ་ལག་
ཡངས་ཤིང་བཟང་བ་དང་། གོམ་པ་ཆེ་ཆུང་སྙོམས་པ་དང་། སྤྱན་གནས་རྣམ་པར་དག་པ་དང་། སྐུ་གཞོན་ཤ་ཅན་དང་། སྐུ་ཤ་ཞུམ་པ་མེད་པ་དང་། སྐུ་ཤ་རྒྱས་པ་དང་། སྐུ་ཤ་མི་ལྷོད་པས་
ཤིན་ཏུ་གྲིམ་པ་དང་། ཡན་ལག་དང་སོར་ཚིགས་སོགས་ཀྱི་ཉིང་ལག་རྣམ་པར་འབྱེད་པ་སྟེ། ལྷུ་ཚིགས་སོགས་ཀྱི་རིང་ཐུང་ཆ་འབྱེད་པ་དང་། གཟིགས་པ་རབ་རིབ་མེད་ཅིང་རྣམ་པར་དག་པ་དང་།

༄༅། །སྐེད་སྐབས་མཚམས་ཟླུམ་པས་དཀུ་ཟླུམ་པ་དང་། སྟོད་སྨད་ཀྱི་འཚམས་སྐེད་པ་སྐབས་ཕྱེད་པ་ཉིད་དང་། རྐེད་པ་ཕྲ་ནས་རིང་པོ་མ་ཡིན་པས་དཀུ་མ་རྙོངས་པ་ཉིད་དང་། ཕྱལ་ཕྱམ་།
མེ་བ་སྟེ་ལྟོ་བ་མཐོ་དམན་མེད་པ་མཉམ་པ་དང་། ལྟེ་བ་གཏིང་ཟབ་པ་དང་། ལྟེ་བའི་རི་མོ་གཡས་སུ་འཁྱིལ་བ་དང་། སྤྱོད་ལམ་མཛེས་པ་ཀུན་ནས་ལྟ་ན་སྡུག་པ་དང་། གྱ་གྱུ་ཉོན་མོངས་པ་
སོགས་མེད་པས་ཀུན་སྤྱོད་གཅད་པ་དང་། སྐུ་ལ་སྨེ་བ་གནག་བག་མེད་པ་དང་། ཕྱག་ཤིང་བལ་ལྟར་འཇམ་པ་དང་། ཕྱག་གི་རི་མོ་མདངསཡོད་པ་དང་། ཕྱག་གི་རི་མོ་ཟབ་པ་དང་། ཕྱག་
གི་རི་མོ་རིང་བ་དང་། ཞལ་ཧ་ཅང་མི་རིང་བ་དང་། མཆུ་ཤིང་ཐོག་བིམྤ་ལྟར་དམར་བ་དང་། ལྗགས་གྱོང་མཁྲེགས་མེད་པས་མཉེན་པ་དང་། ལྗགས་སྲབ་པ་དང་། ལྗགས་དམར་བ་དང་།
གསུང་འབྲུག་གི་སྒྲ་ལྟ་བུ་དང་། གསུང་སྙན་ཞིང་མཉེན་པ་དང་། མཆེ་བ་ཟླུམ་པ་དང་། མཆེ་བ་རྣོ་བ་དང་། མཆེ་བ་དཀར་བ་དང་། མཆེ་བ་མཉམ་པ་དང་། མཆེ་བ་བྱིན་གྱིས་ཕྲ་བ་དང་།

ཤངས་གཟེངས་མཐོ་བ་དང་། ཤངས་སྣབས་ལུད་སོགས་མེད་པས་མཆོག་ཏུ་དག་པ་དང་། སྤྱན་དཀྱུས་རིང་བས་སྤྱན་ཡངས་པ་དང་། སྤྱན་གྱི་པགས་པའི་ཁ་སྒོའི་རྫི་མ་སྟུག་པ་ཉིད་དང་། །
སྤྱན་དཀར་ནག་གི་མཚམས་ཕྱེ་བའི་འབྱེད་ཅིང་པདྨའི་འདབ་མ་འདྲ་བ་དང་། སྤྱན་སྟེང་གི་སྨིན་ཚུགས་རིང་བ་དང་། སྨིན་མ་འཇམ་པ་དང་། སྨིན་མ་བཀྲ་བས་སྨིན་མ་སྣུམ་པ་དང་
མའི་སྤུ་མཉམ་པ་དང་། ཕྱག་རིང་ཞིང་རྒྱས་པ་དང་། སྙན་གཉིས་ཆེ་ཆུང་མེད་པ་མཉམ་པ་དང་། སྙན་དབང་མཉམས་པས་ཉམས་པ་སྤངས་པ་དང་། དཔྲལ་བ་ལེགས་པར་དབྱེས་པ་ནི་སྐྲ་
མཚམས་ལེགས་པར་དོད་པ་དང་། དཔྲལ་བ་དབྱེས་ཆེ་བ་ནི་ཁྱོན་ཆེ་བ་དང་། དབུ་འདུགས་ལྟར་རྒྱས་པ་དང་། དབུ་སྐྲ་བུང་བ་ལྟར་གནག་པ་དང་། དབུ་སྐྲ་རྫོང་སྟུག་པོ་དང་། དབུ་སྐྲ་
འཇམ་པ་དང་། དབུ་སྐྲ་མ་འཕྱིངས་པས་མ་འཛིང་པ་དང་། དབུ་སྐྲ་མི་གཤར་བ་སྟེ་གྱེན་དུ་མ་རྗེས་པ་དང་། དབུ་སྐྲ་དྲི་ཞིམ་པ་དང་། ཕྱག་ཞབས་ཀྱི་མཐེ་བོང་ལ་དཔལ་བེའུ་དང་། མཐིལ་

༄༅། །ལ་བཀྲ་ཤིས་དང་སྲིན་ལག་ལ་སོགས་པའི་ཞབས་ན་གཡུ་དྲུང་འཁྱིལ་བས་བརྒྱན་པ་སྟེ་བརྒྱད་ཅུའོ། །ལྔ་པ་ཟག་མེད་ཕུང་པོ་ལྔ་ལ་སྨོན་པ་ནི། ཚུལ་ཁྲིམས་ཕུང་པོ་དེ་བཞིན་ཏིང་
ངེ་འཛིན། །ནས། ཟག་མེད་ཕུང་པོ་ལྔ་ནི་ཡོངས་རྫོགས་ཤོག །ཅེས། ༼ཟག་པ་སྟེ་ཉོན་མོངས་པ་མེད་བའི་དགེ་བའི་རྩ་བ་ཡོངས་སུ་བསགས་པ་མཐར་ཕྱིན་པ་གང་ཞིག་རང་སའི་སྒྲིབ་གཉིས་མཐའ་དག་དང་བྲལ་བ་ཟག་མེད་ཀྱི་ཕུང་བོའི་མཚན་ཉིད། མཆན།༽
བྱང་ཆུབ་སེམས་དཔའི་བླང་དོར་གྱི་སྤྱོད་པ་ཡོངས་སུ་རྫོགས་ནས་མཐར་ཕྱིན་པ་དང་། སྒྱུ་མ་ལྟ་བུ་དཔའ་བར་འགྲོ་བ་སོགས་དང་། ཆོས་ཐམས་ཅད་ཀྱི་མཚན་ཉིད་མངོན་སུམ་ཁོང་དུ་ཆུད་
པས་དང་། ༼སྒྲིབ་གཉིས་བག་ཆགས་ངད་བཅས་པ་སྤངས་པ་དང་། དེ་ལ་བརྟེན་ནས་ཡེ་ཤེས་མངོན་སུམ་དུ་རྟོགས་པ་ལྔའོ། །མཆན།༽ དེ་ལ་ཚུལ་ཁྲིམས་ཀྱི་ཕུང་པོ། དེ་བཞིན་དུ་ཏིང་ངེ་འཛིན་གྱི་ཕུང་པོ། ཤེས་རབ་ཀྱི་ཕུང་པོ་དང་ནི།
རྣམ་པར་གྲོལ་བའི་ཕུང་པོ་དང་། རྣམ་པར་གྲོལ་བའི་ཡེ་ཤེས་གཟིགས་པ་ཡི་ཕུང་པོ་ལྔ་དེ་དག་གཟུགས་ཅན་མ་ཡིན་ལ། རྣམ་བྱང་གི་ཟག་པ་མེད་པའི་ཕུང་པོ་ལྔ་པོ་ནི་ཡོངས་སུ་རྫོགས་པ་ཐོབ་

པར་ཤོག་ཅེས་སྨོན་པའོ། །དྲུག་པ་སྤྱན་ལྔ་སོགས་ལ་སྨོན་པ་ནི། །སྤྱན་དང་མངོན་ཤེས་སོ་སོ་རིག་པ་དང་། །ནས། ཡོན་ཏན་མཐའ་དག་མངོན་དུ་འགྱུར་བར་ཤོག །ཅེས། དེ་ལ་སྤྱན་ལྔ་ནི། །
༼དེ་བཞིན་གཤེགས་པའི་གཟིགས་བ་རྣམ་བ་ཐམས་ཅད་དུ་སྒྲིབ་པ་མེད་པའི་སྤྱན་གྱི་མཚན་ཉིད། མཆན། ༽ སངས་རྒྱས་ཀྱི་སའི་རྣམ་པ་ཐམས་ཅད་གཟིགས་པའི་སྤྱན་དང་ཆོས་ཀྱི་སྤྱན་གྱིས་འཕགས་པའི་གང་ཟག་དབང་པོ་རྣོ་
བརྟུལ་ཐམས་ཅད་མངོན་སུམ་དུ་རྟོགས་པ་དང་། ཤེས་རབ་ཀྱི་སྤྱན་གྱིས་ཆོས་ཐམས་ཅད། ༼མངོན་པར་བྱང་ཆུབ་པའི་ཡེ་ཤེས་ཀྱི་ཤེས་བྱ་ཐམས་ཅད་མ་སྒྲིབ་བར་གཟིགས་ཀྱི། མཆན། ༽ རང་གི་ངོ་བོ་གཟིགས་པ་དང་། ལྷའི་
སྤྱན་གྱིས་འགྲོ་བའི་འཆི་འཕོ་དང་སྐྱེ་བ་ཇི་ལྟ་བ་བཞིན་དུ་ཤེས་པ་དང་། ཤའི་སྤྱན་གྱིས་འཇིག་རྟེན་དུས་གཅིག་ཏུ་གཟིགས་པའི་སྤྱན་ལྔའོ། །མངོན་ཤེས་དྲུག་ནི། ༼ཆོས་གང་ཞིག་མངོན་སུམ་དུ་གྱུར་བ་མངོན་
ཤེས་ཀྱི་མཚན་ཉིད། མཚན། ༽ རྫུ་འཕྲུལ་གྱི་མངོན་ཤེས་ཀྱིས་གཡོ་བ་དང་། གཅིག་ཏུ་བསྒྱུར་ཞིང་དུ་མར་སྤྲུལ་པ་ལ་སོགས་སོ། །ལྷའི་རྣ་བའི་མངོན་ཤེས་ཀྱིས་འཇིག་རྟེན་གྱི་ཁམས་ཐམས་ཅད་སྒྲ་ཆེ་ཆུང་

༄༅། །མཐའ་དག་ཇི་ལྟ་བ་བཞིན་དུ་རྟོགས་པའོ། །གཞན་སེམས་ཤེས་པའི་མངོན་ཤེས་ཀྱིས་གཞན་རྒྱུད་ཉོན་མོངས་དང་བྲལ་མ་བྲལ་སོགས་མངོན་སུམ་གཏན་ལ་ཕབ་པ་དང་། སྔོན་གནས་
རྗེས་དྲན་གྱི་མངོན་ཤེས་ཀྱིས་གཞན་དོན་གྱི་ཚེ་རབས་སྔ་མ་བརྒྱ་སྟོང་ལ་སོགས་ཇི་ལྟ་བར་ཤེས་པ་དང་། ལྷའི་མིག་གི་མངོན་ཤེས་ཀྱིས་གནས་ཀྱིས་བསྐལ་པ་དང་བསྐལ་པའི་གཟུགས་ཕྲ་རགས་།
ཐམས་ཅད་མངོན་སུམ་དུ་རྟོགས་པའོ། །ཟག་པ་ཟད་པའི་མངོན་ཤེས་ཀྱིས་སྒྲིབ་གཉིས་སྤོང་བའི་ཐབས་དང། མཐོང་སྒོམ་གྱི་སྤངས་པའི་བྲལ་བ་མངོན་དུ་ཤེས་སྒྲིབ་བྱེད་ཀྱིས་བར་དུ་ཆོད་པ་མ་
ཆོད་པ་དང་དྲུག་གོ །སོ་སོ་ཡང་དག་རིག་པ་བཞི་ནི། ༼ཟག་བ་མེད་པའི་ཤེས་རབ་མཐོང་སྤངས་སྒོམ་སྤངས་ཀྱིས་ཆོས་སྣ་ཚོགས་པའི་མཚན་ཉིད་མ་འདྲེས་པ་ཇི་ལྟ་བ་གཟིགས་པ་སོ་སོ་ཡང་དག་པར་རིག་པའི་མཚན་ཉིད། མཚན།༽ བཤད་བྱའི་ཆོས་ཐམས་ཅད་
མཁྱེན་པས་ཆོས་སོ་སོ་ཡང་དག་རིག་པ་དང་། དེ་དག་གི་དོན་སོ་སོར་འཛིན་པས་དོན་སོ་སོར་ཡང་དག་རིག་པ་དང་། ཆོས་དེ་དག་གི་ངེས་ཚིག་སོ་སོར་ཡང་དག་རིག་པ་དང་།༼ཚིག་དོན་

ངེས་ཚིག་སོ་སོར་འཆན། ༽འཁོར་འདས་ཀྱིས་བསྡུས་པ་ལ་སྤོབས་པ་སོ་སོ་ཡང་དག་རིག་རང་སྤྱིའི་མཚན་ཉིད་ཇི་ལྟ་བ་མཁྱེན་པ་བོ་དང་བཞིའོ། །༼གཟུངས་བཞི་ལས། དྲན་པ་མཉམ་པ་དེ་ཤེས་བཞིན་དུ་འཇུགས་བས་ཆོས་དང་
དོན་མི་བརྗེད་བ་འཛིན་པ་གཟུངས་ཀྱི་མཚན་ཉིད། མཚན། ༽སེམས་ཅན་སྣ་ཚོགས་ཀྱི་སྐད་དང་སྒྲ་བརྡ་མཁྱེན་པ་སོ་སོའི་སྐད་དུ་ཆོས་སྟོན་པ་མཁས་པ་ཆོས་ཐམས་ཅད་ཀྱི་ངོ་བོ་རྣམ་པ་རབ་དབྱེ་སོགས་མ་འདྲེས་པ་མཁྱེན།
༼ཇི་བཞིན་སྨྲ་བ་ལ་ཐོགས་བ་མེད་པ་མཆན།༽བཟོད་པའི་གཟུངས་ནི། དཔེར་ན་ཡི་གེ་ཨ་ཞེས་བྱ་བ་ནི་སྐྱེ་བ་མེད་པའི་རང་བཞིན་དུ་རྟོགས་ནས་མཐར་ཆོས་ཐམས་ཅད་ཀྱི་སྤྱི་དང་རང་གི་མཚན་ཉིད་ཐམས་
ཅད་རྣམ་པར་མི་རྟོག་པའི་ཤེས་རབ་ཀྱིས་གཞིག་པར་བྱེད་པ་ནི་མི་སྐྱེ་བའི་ཆོས་ལ་བཟོད་པ་ཐོབ་པའི་གཟུངས་ཀྱི་སྒོ་སྟེ་བཟོད་པའི་གཟུངས་དང་། གསང་སྔགས་དང་རིགས་སྔགས་སོགས་སྔོན་
གྱི་རྒྱལ་བ་སྲས་བཅས་ཀྱིས་ཏིང་ངེ་འཛིན་དང་སྨོན་ལམ་གྱིས་མཐུས་བྱིན་གྱིས་བརླབས་པས་དེ་དག་ཇི་ལྟ་བར་འགྲུབ་པ་སྔགས་ཀྱི་གཟུངས་དང་། རང་གི་སྔོན་ནས་ཆོས་ཚིག་བཞི་ཙམ་ཐོས་

༄༅། །པ་ཚུན་ཆད་དང་ས་ཐོབ་ནས་ཕྱོགས་བཅུའི་སངས་རྒྱས་ཀྱིས་སྔོན་མ་ཐོས་པའི་ཆོས་ཀྱི་རྣམ་གྲངས་གྲངས་མེད་བསྟན་པ་རྣམས་དུས་གཅིག་ལ་འཛིན་པར་ནུས་པ་ཚིག་གམ་ཆོས་ཀྱི་
གཟུངས་དང་། ཆོས་ཀྱི་རིམ་པ་དེ་ལྟ་བུའི་ཆོས་ཀྱི་དོན་མི་བརྗེད་པ་འཛིན་པ་དོན་གྱི་གཟུངས་དང་བཞི། དེ་དག་དྲན་ཤེས་མཉམ་པས་སྐྱེ་བས་གཟུངས་ཀྱི་སྒོ་ཞེས་བྱའོ། །ཟད་པར་བཅུ་ནི།
༼བསམ་གཏན་ལ་བརྟེན་ནས་དམིགས་པའི་སྣང་བ་མཐའ་ཡས་སྤྲོ་བ་བྱེད་པའི་ཏེང་ངེ་འཛིན་ཤེས་རབ་དང་མཚུངས་ལྡན་དང་བཅས་པ་ཟད་པར་གྱི་མཚན་ཉིད། མཆན།༽རྒྱུ་བསམ་གཏན་བཞི་དང་རྣམ་ཐར་བརྒྱད་སོགས་ཀྱི་ཏིང་ངེ་འཛིན་ལ་བརྟེན་ནས་
དངོས་པོ་ཐམས་ཅད་བསྒྱུར་བའོ། །ཟད་པར་སའི་ཏིང་ངེ་འཛིན་ནི་ཆུ་དང་ནམ་མཁའ་མེ་རླུང་ཐམས་ཅད་སའི་རང་བཞིན་དུ་བསྒྱུར་ནས་ཆུ་དང་ནམ་མཁའ་རྣམས་ཀྱི་སྟེང་དུ་འགྲོ་བའོ། །ཟད་
པར་ཆུའི་ཏིང་ངེ་འཛིན་གྱིས་ནམ་མཁའ་མེ་རླུང་སོགས་ཐམས་ཅད་ཆུའི་རང་བཞིན་དུ་བསྒྱུར་བ་དང་། དེ་བཞིན་དུ་ཟད་པར་མེའི་ཏིང་ངེ་འཛིན་གྱིས་སྣང་བ་ཐམས་ཅད་མེར་སྤྲུལ་ནས་མཐར་

རང་གི་ཕུང་པོ་ལ་སོགས་པ་ནི་རང་བྱུང་གིས་མེས་བསྲེགས་པའོ། །དེ་བཞིན་དུ་ཟད་པར་རླུང་གི་ཏིང་ངེ་འཛིན་གྱིས་རླུང་ལྟར་གཡོ་ཞིང་བསྒྱུར་བའོ། །ཟད་པར་འབྱུང་བཞི་ལ་རང་དབང་
བསྒྱུར་བའོ། །ཁ་དོག་ལ་དབང་བསྒྱུར་བ་ནི། ཟད་པར་དཀར་པོས་ཏིང་ངེ་འཛིན་ལ་བརྟེན་ནས་མཉམ་པར་འཇོག་པའི་དུས་སུ་ནི་གཞན་གྱི་ཁ་དོག་སེར་དམར་སྔོན་པོ་ཐམས་ཅད་དཀར་པོའི་རང་།
བཞིན་དུ་བསྒྱུར་བའོ། །དེ་བཞིན་དུ་ཟད་པར་སེར་པོའི་ཏིང་ངེ་འཛིན་གྱིས་ནི་དཀར་དམར་སྔོ་སོགས་སེར་པོའི་རང་གཞིན་དུ་བསྒྱུར་ཟད་པར་དམར་པོའི་ཏིང་ངེ་འཛིན་གྱིས་ནི་དཀར་སེར་སྔོ་
སོགས་དམར་པོའི་རང་བཞིན་དུ་བསྒྱུར་བའོ། །ཟད་པར་སྔོན་པོའི་ཏིང་ངེ་འཛིན་གྱིས་དཀར་སེར་དམར་སོགས་སྔོན་པོའི་རང་བཞིན་དུ་བསྒྱུར་བ་དང་། ཟད་པར་ནམ་མཁའི་ཏིང་ངེ་འཛིན་
གྱིས་ནི་ནམ་མཁར་བསྒོམས་པས་ཕྱིའི་ས་རྡོ་རི་བྲག་རྩིག་པ་སོགས་རྡོས་བཅས་ཐམས་ཅད་ནམ་མཁའི་རང་བཞིན་དུ་བསྒྱུར་ཏེ་ཟང་ཐལ་དུ་འབིགས་ནས་ཐོགས་རེག་བྲལ་བ་དང་། ཟད་པར་རྣམ་

༄༅། །ཤེས་ཀྱི་ཏིང་ངེ་འཛིན་གྱིས་བྱིང་བ་དང་རྨུགས་པ་དང་འཐིབས་པ་སོགས་ཀྱིས་སྐྱོན་མི་མངའ་བ་དང་བཅུའོ། །བསམ་གཏན་ལ་བརྟེན་ནས་དབྱིབས་དང་ཁ་དོག་ཅི་ལྟར་འདོད་པ་དེ་
བཞིན་དུ་དབང་བྱེད་པ་དང་།༼རང་བཞིན་གྱིས་དམིགས་པ་ཟིལ་གྱིས་གནོན་པ་ཟིལ་གྱིས་གནོན་པའི་མཚན་ཉིད། མཆན།༽ཟིལ་གནོན་བརྒྱད་ནི། གཞན་གྱི་རྫུ་འཕྲུལ་ལ་སོགས་པ་དང་སྟོབས་རྣམས་དང་སྤྲུལ་པའི་
ཚོགས་ཟིལ་གྱིས་གནོན་པ་སྟེ། དབྱིབས་ཟིལ་གནོན་པའི་སྐྱེ་མཆེད་བཞི་དང་། ཁ་དོག་ཟིལ་གྱིས་གནོན་པའི་སྐྱེ་མཆེད་བཞི་དང་བརྒྱད་ལས། ཐོག་མར་སྤྲུལ་གཞི་རང་ཉིད་སྣང་བ་དང་
ཟབཅས་པའི་ཕྱི་རོལ་གྱི་གཟུགས་རྒྱ་ཆེ་བ་ཕྱི་སྣོད་ཀྱི་ཁམས་འབྱུང་བ་བཞི་ས་རྡོ་རི་བྲག་ལ་སོགས་པའི་དབྱིབས་བཟང་པོ་དང་ངན་པ་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་
ཤེས་མཐོང་གཉིས་ཞི་ལྷག་གམ་ཏིང་ངེ་འཛིན་དང་ཤེས་རབ་ཀྱི་སྟོབས་ཀྱིས་སོ། །དེ་བཞིན་དུ་ནང་གཟུགས་སུ་འདུ་ཤེས་པའི་ཕྱི་རོལ་གྱི་གཟུགས་ཆུང་བ་ནང་བཅུད་ཀྱི་སེམས་ཅན་དབྱིབས་

ལྟ་ན་སྡུག་པ་མཛེས་པ་དང་མི་སྡུག་པ་མི་མཛེས་པ་སོགས་བཟང་བ་ངན་པ་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་བ་དང་། སྤྲུལ་གཞི་རང་ཉིད་མི་སྣང་བའི་ཚུལ་གྱི་
ནང་གཟུགས་མེད་པའི་འདུ་ཤེས་ཀྱི་ཕྱི་རོལ་གྱི་གཟུགས་རྒྱ་ཆེ་བའི་རི་རབ་ཁང་ཁྱིམ་སོགས་དབྱིབས་བཟང་ངན་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་བ་དང་། དེ་།
བཞིན་ནང་གཟུགས་མེད་པའི་འདུ་ཤེས་ཀྱིས་ཕྱི་རོལ་གཟུགས་ཆུང་བ་ནང་བཅུད་ཀྱི་སེམས་ཅན་དབྱིབས་སྡུག་པ་མི་སྡུག་པ་ཐམས་ཅད་བཟང་ངན་ཀུན་ཤེས་ཟིལ་གྱིས་གནོན་ནས་མཐོང་བའོ། །
དེ་ནི་དབྱིབས་ཟིལ་གནོན་དང་། ཁ་དོག་ཟིལ་གནོན་ནི། ནང་གཟུགས་མེད་པའི་འདུ་ཤེས་རང་ཉིད་མི་སྣང་བའི་ཚུལ་གྱིས་ཕྱི་རོལ་གྱི་ཁ་དོག་སྔོན་པོར་འདུག་པ་ཞེས། དཔེར་ན་མེ་ཏོག་
ལྟ་བུ་ཞིག་ཡིན་ན་རང་བཞིན་གྱི་མེ་ཏོག་གཤིས་སྔོན་པོ་ཡིན་པ་དང་སྔོན་པོ་ལྟར་འཆོས་པའམ་འཚང་བ་ཞེས་གཞན་སྔོན་པོས་ཁ་བསྒྱུར་བ་ལྟ་བུ་དང་། སྔོན་པོ་ལྟར་སྣང་བ་ཞེས་འོད་རབ་

༄༅། །ཏུ་སྔོན་པོ་འཕྲོ་བ་སྟེ་སྔོན་པོ་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་བ་དང་། དེ་བཞིན་དུ་ནང་གཟུགས་མེད་པའི་འདུ་ཤེས་ཀྱིས་ཕྱི་རོལ་གྱི་ཁ་དོག་
སེར་པོ་འདུག་པ་སེར་པོ་ལྟར་འཚེ་བར་སེར་པོ་ལྟར་སྣང་བ་སྟེ། སེར་པོ་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་བ་དང་། ནང་གཟུགས་མེད་པའི་འདུ་ཤེས་ཀྱིས་།
ཕྱི་རོལ་གྱི་ཁ་དོག་དཀར་པོར་འདུག་པ་དཀར་པོ་ལྟར་འཚེར་བ། དཀར་པོ་ལྟར་སྣང་བ་སྟེ་དཀར་པོ་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་བ་དང་། ནང་གཟུགས་མེད་
པའི་འདུ་ཤེས་ཀྱིས་ཕྱི་རོལ་ཁ་དོག་དམར་པོ་འདུག་པ། དམར་པོ་ལྟར་འཚེར་བ། དམར་པོ་ལྟར་སྣང་བ་སྟེ་དམར་བོ་ཐམས་ཅད་ཟིལ་གྱིས་གནོན་ནས་ཤེས་ཟིལ་གྱིས་གནོན་ནས་མཐོང་བ་དང་
བརྒྱད་དོ། །སྐྱེ་ལ་ཐུགས་རྗེ་ཆེན་པོ་ནི། ཐུབ་པ་ཐུགས་རྗེ་ཅན་ལྟ་བུའི་རྒྱལ་བ་རྣམས་ཀྱིས་སློབ་པ་ལམ་གྱི་དུས་ན་སྟོང་ཉིད་དང་སྙིང་རྗེ་བསམ་གྱིས་མི་ཁྱབ་པར་སྦྱངས་པའི་མཐུས། ད་ལྟར་

སྲིད་ཞིའི་མཐའ་དང་བྲལ་ནས་ཐུགས་རྗེ་ཆེན་པོས་ཀུན་ནས་ཉེ་རིང་མེད་པར་གདུལ་བྱ་བསམ་གྱིས་མི་ཁྱབ་པ་རྣམས་ལ་ཉིན་མཚན་དུས་དྲུག་ཏུ་གཟིགས་ཏེ། སུ་ནི་རྒུད། སུ་ནི་དར། སུ་ནི་
མ་སྨིན་པ་སྨིན་པར་བྱེད་པ་དང་། སྨིན་ཟིན་གྲོལ་བར་བྱས་ཏེ་འཁོར་བ་དང་ངན་སོང་གི་གནས་ནས་ཐར་པ་དམ་པའི་ཞིང་དུ་འདྲེན་པར་བགྱིའོ་ཞེས་ཐུགས་རབ་ཏུ་བརྩེ་བས་གདུལ་བྱ་རྣམས་དོར་
བ་མེད་པར་འདྲེན་པ་སྟེ། རྒྱ་མཚོ་ཆུ་སྲིན་རྣམས་ཀྱི་གནས། །དུས་རླབས་ཡོལ་བར་འགྱུར་ཡང་སྲིད། །གདུལ་བར་བྱའི་སྲས་རྣམས་ལ། །སངས་རྒྱས་དུས་ལས་ཡོལ་བ་མེད། །ཅེས་གསུངས་
པ་ལྟ་བུའོ། །ཞི་གནས་ཀྱི་སྟོབས་ཀྱིས་རྒྱལ་བའི་ཉོན་མོངས་མེད་པའི་ཏིང་ངེ་འཛིན་ནི། གདུལ་བྱ་ཉོན་མོངས་པ་ཅན་རྣམས་ལ་དེ་དག་གི་ཚུལ་དང་ཁམས་དང་དབང་པོ་རྣམས་ལ་མཐུན་པར་བྱེད་
ཅིང་ཐབས་མཁས་པའི་སྒོ་ནས་གདུལ་བ་ནི། མདོ་སྡེ་རྒྱན་ལས། སེམས་ཅན་མ་ལུས་ཐམས་ཅད་ཀྱིས། །ཉོན་མོངས་མ་ལུས་ཐམས་ཅད་འདུལ། །ཉོན་མོངས་འཇོམ་མཛད་ཉོན་མོངས་ལ། །

༄༅། །བརྩེ་བཅས་ཁྱོད་ལ་ཕྱག་འཚལ་ལོ། །ཞེས་གསུངས་པ་ལྟར་དང་། སྔོན་བཅོམ་ལྡན་འདས་ཀྱིས་ཁྱིམ་བདག་དཔལ་སྦས་དང་། སོར་ཕྲེང་ཅན་དང་དགའ་བོ་དང་། གཞན་
ཡང་ལྷས་བྱིན་དང་། བྲམ་ཟེའི་བུ་མོ་དཔེ་མེད་མ་སོགས་གང་ལ་གང་འདུལ་ལ་ཐོགས་པ་མེད་པར་གདུལ་བའོ། །དེ་ལས་གཞན་པའི་ཉན་རང་སོགས་ནི་རང་རྒྱུད་ལ་བརྟེན་ནས་གཞན་གྱི་ཉོན་
མོངས་པ་མི་སྐྱེད་པ་ཙམ་མ་གཏོགས། གཞན་རྒྱུད་ཀྱི་ཉོན་མོངས་པ་དྲུང་ནས་རྒྱུན་གཅོད་མི་ནུས་སོ། །སྨོན་གནས་མཁྱེན་པ་ནི། རྒྱལ་བ་རྣམས་ཀྱིས་ཏིང་ངེ་འཛིན་དང་ཤེས་རབ་དང་། ཡེ་
ཤེས་ཚད་མེད་པའི་ཀློང་ཆེན་པོ་ནས་མི་མཁྱེན་པ་དང་མི་གཟིགས་པ་ནི་གཅིག་ཀྱང་མེད་ལ། ལག་མཐིལ་དུ་སྐྱུ་རུ་ར་བཞག་པ་བཞིན་མཁྱེན་ནོ། །ཉན་རང་རྣམས་ཀྱིས་ནི། གང་སུ་དག་གི་
དྲིས་པའི་འདོད་དོན་གང་ཡིན་པ་དེ་ཉིད་སྨོས་ཏེ་བརྗོད་ནས་རབ་མཐའི་ཏིང་ངེ་འཛིན་ལ་སྙོམས་པར་ཞུགས་ཏེ་མངོན་པར་ཤེས་པ་འཆར་བ་ཡིན་ནོ། །༼ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་ལ་བརྟེན་པ་

རང་གཞན་གྱི་དོན་སྒྲུབ་པའི་ཡོན་ཏན་ལ་མི་མཐུན་པའི་ཕྱོགས་ཀྱིས་བརྫི་བར་མི་ནུས་པར་དབང་འབྱོར་པ་ནི་དབང་བཅུའི་མཚན་ཉིད། མཚན།༽ དབང་བཅུ་ནི། ཚེ་སེམས་ཡོ་བྱད་ལས་སྐྱེ་མོས་སྨོན་ལམ། །རྫུ་འཕྲུལ་ཡེ་ཤེས་ཆོས་
དབང་ཕྱིན་དྲུག་འབྲས། །གསུམ་གཉིས་གཅིག་གཅིག་གཅིག་གཉིས་རིམ་བཞིན་དེ། །དེ་ལྟར། ཚེ་འདིའི་འདུ་བྱེད་གནས་ངོར་ཇི་ལྟར་འདོད་པ་བཞིན་བྱེད་པ་ལ་རང་དབང་བསྒྱུར་བས་ཚེ་ལ་
དབང་བ་དང་། དུས་སྐད་ཅིག་མ་ལ་ཏིང་ངེ་འཛིན་བྱེ་བྲག་མང་བོ་ལ་འཇུག་ལྡང་བྱེད་པས་སེམས་ལ་དབང་བ་དང་། ལོངས་སྤྱོད་ཀྱི་ཆར་འབེབས་ཤིང་མི་ཟད་པ་བསམ་པ་བཞིན་ཡོ་༔
བྱད་ཉེ་བར་གནས་པར་བྱེད་པས་ཡོ་བྱད་ལ་དབང་བ་དང་གསུམ་སྦྱིན་འབྲས་ཡིན། སྐྱབས་ཆོས་ཟང་ཟིང་རིམ་པ་ལྟར་སྦྱར་ལ། ལུས་ངག་གི་ལས་བྱ་བ་ཇི་ལྟར་འདོད་པ་བཞིན་བྱེད་པས་
ལས་ལ་དབང་བ་དང་། འགྲོ་བ་གང་དུ་སྐྱེ་བ་རང་དབང་བསྒྱུར་ནས་སྐྱེ་བ་ལ་དབང་བ་དང་། དེ་གཉིས་ཚུལ་ཁྲིམས་ཀྱི་འབྲས་བུ་དང་། རང་གི་མོས་པས་གང་འདོད་ཀྱང་དེ་ལྟར་འབྱུང་བ་

༄༅། །ས་སོགས་གསེར་གྱི་དངོས་པོར་ཇི་ལྟར་མོས་པ་བཞིན་བསྒྱུར་བས་མོས་པ་ལ་དབང་བ་སྟེ་བཟོད་འབྲས་དང་། གང་སྨོན་པ་དེ་དག་མི་འགྲུབ་པ་མེད་པས་སྨོན་ལམ་ལ་དབང་བ་སྟེ་བརྩོན་
འབྲས་དང་། གཞན་གང་དང་གང་དེ་དག་གི་རྣམ་པ་བསམ་གྱིས་མི་ཁྱབ་པར་བརྫུ་བ་དང་། གཅིག་དུ་མར་འཕྲུལ་པ་སྤྲུལ་པས་རྫུ་འཕྲུལ་ལ་དབང་བ་སྟེ་བསམ་གཏན་གྱི་འབྲས་བུ་དང་། རྣམ་པ་
ཐམས་ཅད་མཁྱེན་པའི་ཡེ་ཤེས་བསམ་གྱིས་མི་ཁྱབ་པ་མངའ་བས་ཡེ་ཤེས་ལ་དབང་བ་དང་། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་སོགས་གསུང་རབ་ཀྱི་ཆོས་བསམ་མི་ཁྱབ་པར་འདོམས་པ་ལ་དབང་
ཟོའབྱོར་པ་ཆོས་ལ་དབང་བ་སྟེ་འདི་གཉིས་སློབ་ལམ་དུ་ཕ་རོལ་ཏུ་ཕྱིན་ལྔ་དང་། ཁྱད་པར་ཤེས་རབ་ཀྱི་ཕར་ཕྱིན་ལ་བསླབ་པའི་འབྲས་བུའོ། །སོགས་ཁོང་ནས་རྣམ་ཐར་བརྒྱད་ནི། རང་
བལ ཉིད་གཟུགས་དང་ལྡན་པའི་ཕྱི་རོལ་གྱི་གཟུགས་ཁ་དོག་བཟང་པོ་མཛེས་པ་དང་། ཁ་དོག་ངན་པ་མི་མཛེས་པ་དང་། ཆུང་ངུ་སེམས་ཅན་དང་ཡོ་བྱད་ཀྱི་གཟུགས་དང་། ཆེན་པོ་ཁྱིམ་

དང་གནས་ཁང་སོགས་མཐའ་གཅིག་ཏུ་མ་ངེས་པ་ལ་ལྟ་བ་གཟུགས་ཅན་གཟུགས་ལ་བལྟ་བའི་རྣམ་ཐར་དང་། ནང་གཟུགས་མེད་པར་འདུ་ཤེས་ནས་ཕྱི་རོལ་གཟུགས་སོགས་ལ་ལྟ་བ་གཟུགས་མེད་
གཟུགས་ལ་ལྟ་བའི་རྣམ་ཐར་དང་། སྡུག་པའི་རྣམ་ཐར་ནི་གང་ཟག་རྣམ་ཐར་དང་པོ་གཉིས་ཐོབ་པས་བསམ་གཏན་བཞི་པ་ལ་བརྟེན་ནས་ཚུལ་ཕན་ཚུན་ལྟོས་པ་དང་རྗེས་སུ་འབྲེལ་བ། ཕན་།
ཚུན་མཐའ་གཅིག་ཏུ་སོ་སོ་འཛིན་པ་མེད་པར་རོ་གཅིག་པའི་འདུ་ཤེས་ཀྱི་སྡུག་མི་སྡུག་མཐའ་གཅིག་ཏུ་འཛིན་པ་མ་བཟློག་ན་མི་སྡུག་པ་སྤྲུལ་མི་འདོད་ལ། དེ་མ་སྤྲུལ་ན་སྤྲུལ་པ་མི་རྫོགས་
པའི་ཕྱིར་གསུམ་པ་སྡུག་པའི་རྣམ་ཐར་སྒོམ་པ་དང་། སྤྲུལ་ལམ་རྣམ་ཐར་དང་པོ་གཉིས་ཀྱིས་སྤྲུལ་པའི་སྒྲིབ་པ་ལས་གྲོལ། སྡུག་པའི་རྣམ་ཐར་གྱིས་སྡུག་མི་སྡུག་སྤྲུལ་པ་ལ་ཆགས་སྡང་གི་
སྒྲིབ་པ་ལས་གྲོལ་བའོ། །དེ་ལྟར་བསྒོམས་པས་ཆགས་སོགས་མི་སྐྱེ་ཞིང་རྣམ་པ་ཐམས་ཅད་དུ་ཐོགས་པའི་འདུ་ཤེས་དང་སྣ་ཚོགས་པའི་འདུ་ཤེས་རྣམས་ཡིད་ལ་མི་བྱེད་པར་ནམ་མཁའ་ལྟར་

༄༅། །གནས་པ་ནམ་མཁའ་མཐའ་ཡས་སྐྱེ་མཆེད་རྫོགས་པའི་རྣམ་ཐར། དེ་ལས་འདས་ཏེ་རྣམ་ཤེས་ཀྱི་ཆོས་ལས་འདས་པ་རྣམ་ཤེས་མཐའ་ཡས་སྐྱེ་མཆེད་རྫོགས་པའི་རྣམ་ཐར། དེ་ལས་
འདས་ཏེ་ཅི་ཡང་མེད་པའི་སྐྱེ་མཆེད་རྫོགས་པའི་རྣམ་ཐར། དེ་ལས་འདས་ཏེ་འདུ་ཤེས་མེད་མིན་གྱི་སྐྱེ་མཆེད་རྫོགས་པའི་རྣམ་ཐར། དེ་གཟུགས་མེད་ཀྱི་རྣམ་ཐར་བཞི་ཡིན། དེར་རོ་མྱངས་།
པའི་སྒྲིབ་པ་ལས་གྲོལ་བའོ། །གཟུགས་མེད་སྐྱེ་མཆེད་མུ་བཞི་ལས་འདས་ཏེ་འདུ་ཤེས་དང་། ཚོར་བ་འགོག་པ་འགོག་པའི་རྣམ་ཐར། དེས་འགོག་པའི་སྒྲིབ་པ་ལས་གྲོལ་བ་སྟེ་རྣམ་ཐར་བརྒྱད་དང་།
ཡོངས་སུ་དག་པ་བཞི་ནི་བསམ་གཏན་ལ་བརྟེན་ནས་ལུས་ལེན་པ་དང་གནས་པ་དང་གཏོང་བ་ལ་མངའ་བརྙེས་པ་རྟེན་ཡོངས་སུ་དག་པ་དང་། མེད་པ་སྤྲུལ་ཡོད་པ་གཞན་དང་གཞན་དུ་བསྒྱུར་བ་ལ་
དབང་ཐོབ་པས་དམིགས་པ་ཡོངས་སུ་དག་པ་དང་། སྐད་ཅིག་མ་རེ་རེ་ལ་ཏིང་ངེ་འཛིན་གྲངས་མེད་པ་ལ་འཇུག་པས་ཐུགས་ཡོངས་སུ་དག་པ་དང་། ཤེས་རབ་ལ་མངའ་བརྙེས་པས་གཟུངས་ཀྱི་

སྒོ་དཔག་ཏུ་མེད་པ་ལ་དབང་འབྱོར་པ་ཡེ་ཤེས་ཡོངས་སུ་དག་པ་སྟེ་ཡོངས་དག་བཞི་དང་། བསྲུངས་བ་མེད་པ་རྣམ་པ་གསུམ་ནི། དེ་བཞིན་གཤེགས་པ་སྐུ་གསུང་ཐུགས་ཀྱི་སྤྱོད་པ་ཉེས་སྤྱོད་མཐའ་།
དག་གིས་ཡོངས་སུ་དག་པ་སྟེ། དེའི་ཕྱིར་དེ་བཞིན་གཤེགས་པ་ལ་ཕྱིན་ཅི་ལོག་གི་ཀུན་སྤྱོད་ངན་པ་གང་ཟག་གཞན་གྱིས་ཡོངས་སུ་ཤེས་ཀྱིས་དོགས་པས་བསྙེངས་པའམ་འཇིགས་པས་གསང་
བར་བྱའོ་སྙམ་པའི་དགོངས་པ་མི་མངའ་བའོ། །དྲན་པར་ཉེ་བར་བཞག་པ་གསུམ་ནི། ཆོས་སྟོན་པ་ན་ཁ་ཅིག་གུས་པས་ཉན་འདོད་ཅིང་རྣ་བ་གཏོད་ལ་སེམས་ཉེ་བར་འཇོག་པ་ལ་རྗེས་སུ་ཆགས་
པ་མེད་པ་དང་། ཁ་ཅིག་མ་གུས་པ་དང་། ཞེ་ས་མེད་པ་རྣ་བ་མ་གཏད་ཅིང་། དེ་ལ་ཐུགས་ཁྲོ་བ་མེད་པ་དང་། ཁ་ཅིག་གུས། ཁ་ཅིག་མ་གུས་ཅིང་ཆགས་སྡང་མི་སྐྱེ་བ་བཏང་སྙོམས་
སུ་དྲན་པ་དང་ལྡན་པའོ། །བསྙེལ་བ་མི་མངའ་བ་ནི། སེམས་ཅན་གྱི་དོན་མཛད་དགོངས་པ་ནི། དེའི་དུས་ལས་མི་འདའ་དོན་མཛད་པའོ། །བག་ཆགས་ཡང་དག་བཅོམ་པ་ནི་ཉན་རང་དགྲ་

༄༅། །བཅོམ་ཉོན་མོངས་ཐམས་ཅད་སྤངས་ཀྱང་། བག་ཆགས་མ་སྤངས་པའི་ལུས་ངག་འཁྲུལ་པ་ཅུང་ཟད་མངའ། དེ་བཞིན་གཤེགས་པ་ཉོན་མོངས་དང་ཤེས་བྱའི་སྒྲིབ་པའི་བག་ཉལ་གྱི་
ས་བོན་སྤངས་པས་ཀུན་སྤྱོད་ལ་འཕྲུལ་པ་ཆ་ཙམ་མི་མངའ་བའོ། །རྣམ་པ་ཐམས་ཅད་མཁྱེན་པ་ནི། མདོ་སྡེ་རྒྱན་ལས། སྐུ་གསུམ་དག་གི་བྱང་ཆུབ་ཆེ། །རྣམ་པ་ཀུན་བརྙེས་ཐམས་ཅད་དུ། །
སེམས་ཅན་ཀུན་གྱི་ཐེ་ཚོམ་དག །གཅོད་པ་ཁྱོད་ལ་ཕྱག་འཚལ་ལོ། །ཞེས་རྣམ་པ་ཐམས་ཅད་མཁྱེན་པའི་ཡེ་ཤེས་སོ། །བྱང་ཆུབ་ཕྱོགས་ཆོས་སོ་བདུན། ཚད་མེད་བཞི། ཕ་རོལ་ཕྱིན་དྲུག་
སོགས་སྔོན་བསྟན་དང་བཅས་ཏེ། སངས་རྒྱས་ཀྱི་ཡོན་ཏན་མཐའ་དག་མངོན་དུ་གྱུར་ཏེ་ཐོབ་པར་ཤོག་ཅིག །ཅེས་སྨོན་པའོ། །གསུམ་པ་ཐ་མར་དགེ་བ་འཇུག་གི་དོན་ལ། གཞན་དོན་དུ་
སྤྱིར་སྨོན་པ་དང་། བྱེ་བྲག་ཏུ་སྨོན་པ་དང་། མཐར་ཤིས་བརྗོད་དང་། མཇུག་དགེ་བ་བསྔོ་ཞིང་ཇི་ལྟར་རྩོམ་པའི་མཚན་བྱང་དང་བཞི་ལས། དང་པོ་ནི། དེ་ལྟར་རྒྱལ་བའི་སྐུ་གསུམ་ཡེ་

ཤེས་ལྔ། །ནས། ཕན་བདེ་སྒྲུབ་པར་ཤོག །ཅེས། དེ་ལྟར་རྫོགས་པའི་བྱང་ཆུབ་མངོན་དུ་མཛད་པའི་དགོས་པ་འགྲོ་ལ་ཕན་པར་བཞེད་པ་སྟེ་ཐེག་པ་ཆེན་པོའི་ཁྱད་ཆོས་ཡིན་ཞིང་། རྒྱལ་
བའི་སྐུ་ཆོས་སྐུ་ལོངས་སྐུ་སྤྲུལ་སྐུ་གསུམ་དང་། ཆོས་དབྱིངས། མེ་ལོང་། མཉམ་ཉིད། སོར་རྟོག བྱ་གྲུབ་ཡེ་ཤེས་ཏེ་ལྔ་དང་། སྐུ་གསུང་ཐུགས་མི་ཟད་རྒྱན་གྱི་འཁོར་ལོའི་ཡོན་ཏན་།
ཞི་རྒྱས་དབང་དྲག་མཆོག་གི་ཕྲིན་ལས་སོགས་ལ་དབང་འབྱོར་ན། གཞན་དོན་བསྒྲུབ་པའི་ཡུལ་ལ་ཕྱོགས་དང་རིས་སུ་ཆད་པ་མེད་པས་རབ་འབྱམས་རྒྱ་མཚོའི་ཞིང་དུ་བློས་གཞལ་བྱའི་གནས་
སུ་མ་གྱུར་པའི། དཔག་ཡས་པའི་མཛད་པ་བསམ་མི་ཁྱབ་པ་ཡིས། གདུལ་བྱ་མཐའ་ཡས་པའི་འགྲོ་བ་ཇི་སྙེད་པ་ལ་གནས་སྐབས་ཀྱི་ཕན་པ་དང་། མཐར་ཐུག་གི་བདེ་བ་སྒྲུབ་པར་ཤོག་ཅེས་
སྨོན་པའོ། །༼སྤྱིར་ཕྲིན་ལས་བསམ་གྱིས་མི་ཁྱབ་པའི་དེ་བཞིན་གཤེགས་པའི་ཕྲིན་ལས་དུས་འཁོར་བ་ཇི་སྲིད་ཀྱི་བར་དུ་མཛད་པ་རྒྱུན་མི་འཆད་བས་རྟག་པ་དང་། ཡུལ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་སྙོམས་པར་འཇུག་པས་ཁྱབ་པ་དང་། ངོ་བོ་

༄༅། །གནས་སྐབས་མངོན་མཐོའི་ལམ་ལ་འགོད་པའི་ཕྱིར་ཕན་པ་དང་། མཐར་ཐུགས་ངེས་པར་ལེགས་པ་བྱང་ཆུབ་ཀྱི་གོ་འཕང་ལ་འགོད་པའི་ཕྱིར་བདེ་བ་སྟེ། དོན་རྣམ་པ་གཉིས་པོ་འབད་རྩོལ་མེད་པར་འབྱུང་བས་ལྷུན་གྱིས་གྲུབ་པའི་ཕྲིན་ལས་བསམ་མི་ཁྱབ་ལ་དབང་འབྱོར་
པའི་ཚུག། རྟག་ཅིང་ཁྱབ་པ་དང་ལྷུན་གྱིས་གྲུབ་པའི་ཡོན་ཏན་ཕ་རོལ་ཏུ་ཕྱིན་པའི་འབྲས་བུ་ཞེས་སོ། །མཆན།༽ གཉིས་པ་བྱེ་བྲག་ཏུ་སྨོན་པ་སྐྱབས་གསོལ་དང་བཅས་ཤོ་ལོ་ཀ་བདུན་གྱིས་བསྟན་ལ། མཁྱེན་རབ་འཇམ་དཔལ་།
དབྱངས་ལྟར་ཚད་མེད་ཅིང་། ཞེས་ནས། སྨོན་པ་འདི་དག་ཡིད་བཞིན་འགྲུབ་གྱུར་ཅིང་། ཅེས་པས། ཤེས་བྱ་ཀུན་ལ་མཁྱེན་རབ་ཀྱི་བློ་གྲོས་འཕགས་པ་འཇམ་དཔལ་དབྱངས་ལྟ་བུར་གཏིང་དཔག་
དཀའ་བ་ཚད་མེད་པ་ཐོབ་ཅིང་འགྲོ་བ་ཀུན་ལ། བྱམས་དང་སྙིང་རྗེའི་ཐུགས་རྗེ་མི་ཟད་པ་འཕགས་པ་ཕྱག་ན་པད་མོ་འཛིན་པ་བརྩེ་བའི་སྤྱན་རས་ཀྱིས་འགྲོ་ལ་རྟག་ཏུ་གཟིགས་པ་དང་མཚུངས་པ་དང་།
བྷཱཝ ནུས་པའི་ཕྲིན་ལས་མཐུ་སྟོབས་དཔལ་གསང་བའི་བདག་པོ་སྟེ། རྒྱལ་སྲས་རིགས་གསུམ་མགོན་པོ་ཇི་བཞིན་དུ། གྲངས་མེད་པའི་བསྐལ་པ་རྒྱ་མཚོར་འགྲོ་བའི་དོན་གང་ལ་གང་འདུལ་དེ་

ལ་དེར་མཐུན་དུ་བྱེད་པར་ཤོག་ཅེས་པ་དང་། འགྲོ་བ་གང་དང་གང་གིས་བདག་གི་ནི་ལུས་མཐོང་བ་དང་མིང་ཐོས་པ་དང་། གཞན་གྱིས་བདག་རྗེས་སུ་དྲན་ནམ། ལུས་ལ་རེག་གམ། ཕན་
ཚུན་ངག་ཚིག་གི་གཏམ་དུ་བརྗོད་དམ། བདག་ལས་ལེགས་པར་བཤད་པ་ཆོས་ཀྱི་ཚིག་དོན་ཐོས་པ་དེ་དག་ཐམས་ཅད་ཀྱང་། རིང་པོར་མི་ཐོགས་པར་བྱང་ཆུབ་ཀྱི་ཤིང་དྲུང་དུ་རྩྭ་ཀུ་ཤའི་སྟན་
ལ་བཞུགས་ཏེ་སྲོད་ལ་བདུད་གཏུལ་གུང་ལ་མཉམ་པར་བཞག ཐོ་རངས་མངོན་པར་སངས་རྒྱས་པ་རྒྱལ་བའི་དབང་པོར་འགྲོ་བ་འདྲེན་པའི་དཔལ་དུ་མངོན་དུ་འགྱུར་བར་ཤོག ཅེས་དང་། བློ་
གྲོས་མི་ཟད་པའི་མདོ་ལས། ལུས་འདིས་བདག་གི་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ངེས་པར་བྱ་སྟེ། དཔེར་ན་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་
གི་ཁམས་དང་། འབྱུང་བ་ཆེན་པོ་བཞི་པོ་འདི་དག་སྒོ་སྣ་ཚོགས་དང་། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་

༄༅། །ཉེ་བར་ལོངས་སྤྱོད་དང་ཡོངས་སུ་སྤྱོད་པར་བྱེད་པ་དེ་བཞིན་དུ་བདག་གིས་ཀྱང་འབྱུང་བ་ཆེན་པོ་བཞི་འདུས་པའི་ལུས་འདི་སྒོ་སྣ་ཚོགས་དང་། རྣམ་གྲངས་སྣ་ཚོགས་དང་དམིགས་
པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་རྒྱ་ཆེན་སེམས་ཅན་ཐམས་ཅད་ཀྱི་ཉེ་བར་འཚོ་བར་བྱའོ། །ཞེས་གསུངས་པ་ལྟར། བདག་ནི་སེམས་ཅན་གྲང་
བས་ཉམས་ཐག་པས་ཉེན་པ་ལ་དྲོ་བའི་རེག་བྱ་མེ་དཔུང་ཆེན་པོ་དང་། སེམས་ཅན་ཚ་བས་གདུང་བ་ལ་བསིལ་བའི་རེག་བྱ་ལྡན་པའི་འབབ་ཆུ་དང་། རྒྱ་མཚོ་ཆུ་གཏེར་ཆེན་པོ་བརྒལ་
འདོད་པ་རྣམས་ཀྱི་སྣང་ངོར་གྲུ་དང་ཟམ་པ་སྔོན་རྒྱ་མཚོའི་གླིང་དུ་གྲུ་ཞིག་པའི་ཚོང་པ་རྣམས་ལ། ་རུ་སྦལ་གྱིས་ངའི་རྒྱབ་ལ་ཞོན་ཞེས་རྒྱལ་བས་སློབ་ལམ་དུ་སྐུ་སྐྱེ་བ་བཞེས་པས་ཆུ་ལས་
བརྒལ་བ་ལྟར་བདག་གྲུ་དང་ཟམ་པར་སྣང་བ་དང་། བདག་ཅག་གི་སྟོན་པས་སློབ་ལམ་དུ་རྒྱལ་པོ་སྒྲོན་མ་སྣང་བྱེད་ཀྱི་སྐུ་སྐྱེ་བ་བཞེས་དུས་དེད་དཔོན་ཟླ་བ་སོགས་ཚོང་པ་ལྔ་བརྒྱས་རྒྱ་མཚོ་

ནས་ནོར་བུ་བླངས་ཏེ་འོང་བ་ན། ཀླུ་རྣམས་ཁྲོས་ནས་ཆར་རླུང་གིས་ཞག་བདུན་པར་ལམ་མ་མཐོང་བ་ལ། བྱང་ཆུབ་སེམས་དཔའ་སྒྲོན་མ་སྣང་བྱེད་ཀྱིས། རང་གི་ལག་པ་ཏིལ་མར་བྱུགས་།
པའི་རས་ཀྱིས་དཀྲིས་ནས་སྒྲོན་མེས་སྣང་བར་བྱས་པ་ལྟར། མུན་པ་དྲག་པོར་ཚུད་པ་ལ་བདག་སྣང་བ་དམ་པའི་སྒྲོན་མེ་གསལ་བར་བྱེད་པར་ཤོག ཅེས་པ་དང་། རྒྱལ་པོ་ནོར་ཅན་གྱི་སྐུ་སྐྱེ་བ་
བཞེས་དུས་འཛམ་གླིང་གི་རྒྱལ་པོ་ཐམས་ཅད་འཁྲུགས་ནས་ནད་ཡམས་མུ་གེས་སྐྱེ་བོ་ཐམས་ཅད་སྡུག་བསྔལ་བར་གྱུར་དུས་རི་རྩེ་ནས་སྨོན་པ་དང་བཅས་མཆོངས་ནས་ཤ་ཁྲག་ཟད་པ་མེད་པས་ལོ་
ཁྲིའི་བར་དུ་མི་རྣམས་གསོས་པ་ལྟར། དབུལ་ཞིང་ཕོངས་པ་རྣམས་ལ་བདག་འདོད་དགུ་ཡིད་བཞིན་དུ་འབྱུང་བའི་གནས་སུ་སྣང་བ་དང་། འཛམ་གླིང་གི་མི་རྣམས་ནད་ཀྱིས་མནར་བའི་ཚེ་བདག་
ཅག་གི་སྟོན་པ་རྒྱལ་པོ་པདྨར་སྐྱེ་བ་བཞེས་དུས། ཆུ་ཀླུང་ལྡོག་བྱེད་དུ་ཉ་རོ་ཧེ་ཏར་སྐྱེས་ནས་ཤས་ནད་ལས་བསྐྱབས་པ་ལྟར། ནད་ཀྱིས་ཟིན་པ་ལ་བདག་ཕན་པ་བྱེད་པའི་སྨན་གྱི་མཆོག་

༄༅། །ཏུ་གྱུར་པ་དང་། འཆི་བས་ཉེན་པ་རྣམས་ལ་བདག་འཚོ་བར་བྱེད་པའི་བདུད་རྩི་འཆི་སོས་སུ་གྱུར་ནས་གསོ་བར་བྱེད་པ་དང་། མྱ་ངན་གྱི་ཐང་དུ་སྤྲུལ་པའི་གྲོང་ཁྱེར་ལྟར། ལམ་
གྱིས་དུབ་པའི་མགྲོན་པོ་རྣམས་ལ་བདག་སྡོད་པའི་བསྟི་གནས་བཟང་པོར་ངལ་གསོ་བ་ནུས་པ་སྣང་བར་ཤོག་ཅེས་དང་། བདག་ནི་གནས་མེད་པའི་སེམས་ཅན་རྣམས་ཀྱི་སྣང་ངོར་ཁང་བཟང་།
གསེར་གྱི་བ་གམ་ཅན་ཁོར་ཡུག་དང་སྐྱེས་ཚལ་དང་བཅས་པ་མཐོང་བ་དང་། སྔོན་གྱི་དུས་སུ་རྒྱལ་བ་ཐུབ་པའི་དབང་པོས་སློབ་ལམ་དུ་རྒྱལ་པོ་བྱམས་པའི་སྟོབས་སུ་གྱུར་དུས། ཤིན་ཏུ་
བཀྲེས་པའི་གནོད་སྦྱིན་ཤ་ཟ་སྤྱན་ལྔ་ལ་སྐུ་ལུས་བྱིན་ནས་ཤ་ཁྲག་གིས་ཚིམ་པར་མཛད་པ་ལྟར། བདག་བཀྲེས་པས་གདུང་བ་ལྡན་པ་རྣམས་ལ་རོ་བརྒྱ་ལྡན་པའི་བཟའ་བ་ཕུན་སུམ་ཚོགས་
པར་སྣང་བ་དང་། སྐོམ་པ་རྣམས་ལ་ལྷའི་བདུད་རྩི་ལྟ་བུ་བཏུང་བའི་མཆོག་ཡན་ལག་བརྒྱད་ལྡན་གྱི་ཆུ་དང་སྦྱར་བའི་རྒྱ་ཇ་ཁུ་ལྡན་རྩི་བཅུད་ཀྱི་སྙིང་པོ་འོ་མའི་སྐྱབས་དང་སྦྱར་བའི་རྒྱ་མཚོ་རུ་

སྤྲུལ་པ་དང་ནི། གང་ལ་ཞེས་འགྲོ་བ་སྐྱབས་མེད་པ་ལ་སྐྱབས་དང་། མགོན་མེད་པ་ལ་མགོན། མཛའ་གྲོགས་མེད་པ་ལ་མཛའ་བཤེས། བྲན་ཁོལ་མེད་པ་ལ་བྲན་ཁོལ། ཆུར་བྱིང་
བ་དང་། འཕྲང་དང་། གཡང་ས་དང་། གཤེད་མས་འཚེ་བ་རྣམས་ལ་དེ་དག་ལས་སྐྱོབས་ནས་བདེ་བར་སྐྱེལ་བར་མཛད་པ་སོགས་གང་སྡུག་བསྔལ་ཅན་ལ་སྐྱབས་སུ་གང་འོས་པ་རང་རང་གི་
ཡིད་དང་མཐུན་པར་འདོད་དགུ་ཇི་ལྟ་བར་འབྱུང་བར་ཤོག ཅེས་དང་། མདོར་ན་བདག་གི་སྒོ་གསུམ་པོས་ལུས་ཀྱི་གོམ་པའི་འདེགས་འགྱོགས་མིག་གི་ལྟ་སྟངས་ཚུན་ཆད་དང་། འཇམ་པའི་
ངག་གི་སྨྲ་ཚུལ་སེམས་ཅན་གྱི་གང་བསམ་པ་ཀུན་འགྲོ་བ་ཀུན་གྱི་ཡིད་དང་མཐུན་པར་ཕན་པ་དང་བདེ་བའི་རྒྱུར་གྱུར་པའི་སྤྱོད་པ་ཀུན་ལས། སེམས་ཅན་ལ་གནོད་པའི་སྤྱོད་པ་དུས་རྟག་ཏུ་མི་
འབྱུང་ཞིང་། འདོད་དགུ་འབྱུང་བའི་གཏེར་ཆེན་པོ་བུམ་པ་བཟང་བོ་དང་། ཅི་བསམ་འགྲུབ་པའི་ཡིད་བཞིན་ནོར་བུ་དང་མཁོ་དགུའི་ཡོ་བྱད་ལ་དབང་འབྱོར་པའི་འདོད་འཇོའི་བ་དང་། འདོད་

༄༅། །ཡོན་མི་ཟད་པ་གང་བསམ་འབྱུང་བའི་ལྷའི་ལྗོན་པ་དཔག་བསམ་གྱི་ཤིང་ལྟ་བུར། འགྲོ་བའི་གང་དང་གང་བསམ་པའི་དོན་ལྟར་དུ་འབད་རྩོལ་མི་དགོས་ཤིང་རྒྱུན་ཆད་མེད་པར་རང་
བཞིན་ལྷུན་གྱིས་འགྲུབ་པར་ཤོག ཅེས་དང་། དེ་ལྟར་སྨོན་པ་འགྲུབ་པའི་སྐྱབས་གསོལ་གྱི་བདེན་ཚིག་ནི། གཏན་གྱི་སྐྱབས་གནས་དཀོན་མཆོག་གསུམ་དང་རྩ་གསུམ་དང་། བཀའ་སྡོད་
དམ་ཅན་རྒྱ་མཚོའི་ཐུགས་རྗེ་ནུས་སྟོབས་ཀྱི་བདེན་པའི་བྱིན་རླབས་དང་། ཆོས་ཅན་རྒྱུ་འབྲས་བསླུ་མེད་རྟེན་འབྲེལ་སྒྱུ་མ་ལྟ་བུ་དང་། ཆོས་ཀྱི་དབྱིངས་རང་བཞིན་རྣམ་པར་དག་པ་བསམ་
གྱིས་མི་ཁྱབ་པའི་བདེན་པའི་མཐུས། བདག་གི་ལྷག་པའི་བསམ་པ་རྣམ་པར་དག་པས་ནམ་མཁའི་མཐར་ཁྱབ་ཀྱི་འགྲོ་བ་གཞན་གྱི་དོན་དུ། ཇི་ལྟར་སྨོན་པ་འདི་དག་ཐམས་ཅད་ཡིད་ཀྱིས་བསམ་
པ་ཇི་བཞིན་དུ་འགྲུབ་གྱུར་ཅིག ཅེས་པའོ། །གསུམ་པ་མཇུག་ཤིས་པ་བརྗོད་པས་མཐར་བརྒྱན་པ་ནི། སྟོན་པ་མཉམ་མེད་རྫོགས་པའི་སངས་རྒྱས་དང་། །ནས། དཀོན་མཆོག་བླ་མེད་།

གསུམ་གྱི་བཀྲ་ཤིས་ཤོག །ཅེས་དེ་ཡང་ཐར་པའི་ལམ་སྟོན་པ་ལ་ཕྱི་རོལ་པའི་དྲང་སྲོང་སེར་སྐྱ་ལ་སོགས་པས་འགྲན་དུ་མི་བཟོད་པ་འཇིག་རྟེན་འདི་ན་མཉམ་པའི་མཚུངས་ཟླ་མེད་པ་སྐྱོན་ཀུན་ཟད་ཡོན་
ཏན་ཀུན་རྫོགས་སྤངས་རྟོགས་མཐར་ཕྱིན་པ་རྫོགས་པའི་སངས་རྒྱས་དང་། འགྲོ་རྒྱུད་ཀྱི་ཉོན་མོངས་འཆོས་པ་དང་། སྲིད་པའི་གཡང་ས་ལས་སྐྱོབ་པར་མཛད་པ་ཕྱི་རོལ་པའི་རིག་བྱེད་
བཞི་དང་མཚུངས་པ་མེད་པ་དང་། འགོག་ལམ་གྱི་བདེན་པ་གཉིས་དང་ལྡན་པ་སངས་རྒྱས་དེའི་ཞལ་ནས་གསུངས་པ་བསྟན་པ་དམ་པའི་ཆོས་དང་། སྲིད་པའི་རྒྱ་མཚོ་ནས་འགྲོ་རྣམས་ཞི་བ་བྱང་
ཆུབ་ཀྱི་གླིང་དུ་འདྲེན་པ་མཛད་པའི་ཐུགས་རྗེ་ཚད་མེད་པས་སོ་སོའི་སྐྱེ་བོ་ལས་རིག་གྲོལ་གྱི་ཡོན་ཏན་གྱིས་ཁྱད་པར་འཕགས་པའི་ཉན་རང་བྱང་སེམས་ཀྱི་དགེ་འདུན་ཏེ། རྒྱུད་བླ་ལས། འབྱུང་
བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་སོགས་ཡོན་ཏན་དྲུག་ལྡན་དཀོན་པ་

༄༅། །ཐམས་ཅད་ཀྱི་མཆོག དེའི་གོང་ན་གཞན་མེད་པའི་བླ་ན་མེད་པའི་སྐྱབས་དཀོན་མཆོག་གསུམ་གྱི་བདེན་པས་སྨོན་པ་ཐམས་ཅད་ཡིད་བཞིན་དུ་འགྲུབ་ཅིང་བསྟན་གཡོའི་ཁམས་
ཐམས་ཅད་རྣམ་ཀུན་དགེ་བའི་བཀྲ་ཤིས་པའི་བདེན་ཚིག་གི་སྒྲ་དབྱངས་ཀྱིས་ཁྱབ་ཅིང་། ཤིས་པའི་མེ་ཏོག་འཐོར་བས་རྣམ་ཀུན་དགེ་བར་མཛད་པ་ཤོག་ཅིག ཅེས་པས་མཐའ་བརྒྱན་ཏེ། ལེགས་
པར་གྲུབ་པའོ། །དེས་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་ཚིག་འགྲེལ་རྫོགས་སོ། །ཞེས་པའོ། །བཞི་པ་དགེ་བ་བསྔོ་ཞིང་བསྟན་བཅོས་ཇི་ལྟར་བརྩམས་པའི་མཛད་བྱང་ནི། དེ་
ལྟར་རང་དང་གཞན་ལ་ཕན་པའི་བློས། །བྱང་ཆུབ་སྤྱོད་པའི་སྨོན་ལམ་རླབས་པོ་ཆེ། །ཕན་བདེའི་ལྗོན་པ་འདི་བརྗོད་དགེ་བ་ཡིས། །འགྲོ་རྣམས་དོན་གཉིས་མངོན་སངས་རྒྱས་གྱུར་ཅིག །ཅེས་
རྒྱལ་དང་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་སྤྱོད་པའི་ཚུལ་བྱ་དཀའ་བའི་མཛད་པ་རྒྱ་མཚོ་ལྟ་བུ་ལ་སྙིང་སྟོབས་ཀྱི་གོ་ཆ་མི་འདོར་ཞིང་མྱུར་དུ་འགྲུབ་པར་བྱེད་པའི་སྨོན་ལམ་རང་གཞན་

གྱི་དོན་རླབས་པོ་ཆེ་མཐར་ཕྱིན་པར་བྱེད་པའི་གནས་སྐབས་ཕན་པ་དང་། མཐར་ཐུག་གི་བདེ་བ་འབད་མེད་དུ་འབྱུང་བའི་ལྷའི་དཔག་བསམ་གྱི་ལྗོན་པ་ལྟ་བུའང་ལེགས་པར་རྫོགས་པའི་དགེ་
བདེ་ཡིས། ཕ་མར་གྱུར་པའི་ལུས་ཅན་སེམས་ཅན་རྣམས་ཟག་བཅས་འཁོར་བའི་གནས་འདིར་སྐྱེ་འཆིའི་ཁ་བརྒྱུད་ནས་གཅིག་ནས་གཅིག་ཏུ་འཁོར་བའི་འགྲོ་བ་རྣམས། རང་དོན་དུ་ཆོས་
སྐུ་དང་། གཞན་དོན་དུ་གཟུགས་སྐུ་སྟེ་རྣམ་པ་གཉིས་ཐོབ་ནས། མངོན་པར་སངས་རྒྱས་ནས་གསང་གསུམ་མི་ཟད་རྒྱན་གྱི་འཁོར་ལོ་ལ་ལོངས་སྤྱོད་པར་གྱུར་ཅེས་པའོ། །བློ་གྲོས་ཀུན་
གསལ་མཛེས་པའི་ལང་ཚོ་མཆོག །དག་སྣང་ལྷུར་ལེན་དགའ་བའི་གསུང་ཟེར་གྱིས། །བདག་བློའི་འདབ་སྟོང་རྒྱས་པར་རབ་བསྐུལ་བས། །ཚུལ་བཞིན་ལེགས་བཤད་སྦྲང་རྩི་འདི་འབུལ་ལོ། །
ཞེས༑ ཤེས་བྱའི་བློ་གྲོས་ནི་ཀུན་གསལ་ནམ་མཁའི་ཁྱོན་ཡངས་པར། མཛེས་པའི་སྐུའི་ལང་ཚོ་ཉིན་བྱེད་དབང་པོ་མཆོག་གི་གཟི་འོད་འབར་ཞིང་དག་པ་རབ་འབྱམས་ཆེན་པོའི་སྣང་བ་

༄༅། །ལྷུར་ལེན་ཞིང་ཕྱོགས་དང་རིས་སུ་མ་ཆད་པའི་འོད་ཀུན་ལ་ཁྱབ་པས་ལོག་རྟོག་མུན་པ་བསལ་བའི་དགའ་བའི་སྣང་བ་ཆེན་པོའི་དཔལ་ལ་སྤྱོད་པའི་གསུང་གི་འོད་ཟེར་གྱིས། ཀུན་
མཁྱེན་པྲ་ཛྙཱ་རསྨི་བདག་གི་བློའི་པདྨ་འདབ་མ་སྟོང་དང་ལྡན་པ་ཁ་ཕྱེ་ཞིང་ཕྱོགས་བརྒྱར་རྒྱས་པར་རབ་ཏུ་བསྐུལ་བར་མཛད་པས། བརྟགས་པ་གསུམ་དང་རྟོན་པ་བཞིའི་ཚུལ་དང་མཐུན་བཞིན་པས། །
ཉེས་བཤད་ཀྱི་སྐྱོན་དང་བྲལ་བའི་ལེགས་པར་བཤད་པ་པད་མ་དཀར་པོའི་སྦྲང་རྩི་ལྟ་བུའི་ཚིག་གི་ཆ་རེ་ལའང་དོན་གྱི་རྣམ་གྲངས་ཞིབ་པར་འབུམ་ཕྲག་དཀྲིགས་པའི་སྨོན་ལམ་འདི་འབུལ་ལོ་ཞེས་
གསུངས་སོ། །དེས་སྐུལ་བ་པོ་དང་རྩོམ་པའི་ཚུལ་སྟོན་ཏོ། །ཇི་ལྟར་མཛད་པའི་སྨོན་ལམ་གྱི་མཚན་ནི། ༼བྱང་ཆུབ་སྤྱོད་པའི་སྒོ་ལམ་བན་པ་དེའི་ལྗོན་པ་ཞེས་བྱ་བ་འདི་ནི་ཞེས་བས་བསྟན། མཛད་པ་པོ་སུས་མཛད་ཅེ་ན། དང༌
ཕོ་བརྒྱུད་པ་ཁུངས་ཀྱི་ལོ་རྒྱུས་གཅེས། །ཞེས་པ་ལྟར། མཛད་པ་པོའི་བླ་མ་ནི། མཆན། ༽ རྗེ་བཙུན་དམ་པ་རཏྣའི་མཚན་ནི། འབྲི་གུང་རིན་ཆེན་ཕུན་ཚོགས་ཞེས་མཚན་སྙན་སྲིད་ཞིའི་ཁོང་ནས་ཁྱབ་པ་དེའི་ཞབས་།

ཀྱི་རྡུལ་སྤྱི་བོར་གུས་བས་ལེན་པ་བཀའ་འབངས་ཤེས་རབ་འོད་ཟེར་གྱིས། གནས་གང་དུ་མཛད་ན། སྙིང་བོ་སྒྲུབ་པ་ལྷུར་ལེན་པའི་སྒར་གྱི་ཁྲོད་བླ་བྲང་དུ་ལེགས་པར་སྦྱར་བའོ། །ཞེས་
པས་བསྟན་པའོ། །ཨཱདེ་ལས་ཟབ་རྒྱས་ཐེག་པའི་ལམ་རིམ་མཆོག །སྦྱོར་དངོས་རྗེས་གསུམ་ཚང་བར་བསྟན་པ་ཡི། །བྱང་ཆུབ་སྤྱོད་པའི་སྨོན་ལམ་འགྲེལ་འདི་ཡང་། །མོས་ལྡན་རྣམས་
ཀྱིས་བསྐུལ་ངོར་ཅུང་ཟད་བཀྲལ། །བདག་བློ་རྨོངས་པའི་དབང་གྱུར་ནོངས་པ་ཀུན། །བཤགས་སོ་ལེགས་པའི་ཆ་ཙམ་མཆིས་སྲིད་ན། །དགེ་དེས་འགྲོ་ཀུན་བྱང་ཆུབ་མཆོག་ཐོབ་ཕྱིར། །
རྒྱལ་དང་རྒྱལ་སྲས་དངོས་སློབ་དེ་བཞིན་བསྔོ། །ཕན་བདེའི་འབྱུང་གནས་རྒྱལ་བའི་བསྟན་པ་དང་། །དེར་འཛིན་སྐྱེས་བུ་སྡེ་དང་བཅས་པ་ཀུན། །མི་ཉམས་སྲིད་མཐའི་བར་དུ་ཡོངས་འཕེལ་ཞིང་། །
དེ་མཐུས་འཇིག་རྟེན་ཁམས་ཀུན་བདེ་གྱུར་ཅིག །བདག་ཀྱང་སྐྱེ་ནས་སྐྱེ་བར་བྱང་ཆུབ་ཀྱི། །སྤྱོད་པ་རྒྱ་མཚོའི་དམ་བཅའ་མཐར་ཕྱིན་ཏེ། །དྲིན་ཅན་བླ་མ་བཞུགས་པའི་གྲལ་འཁོད་ནས། །གང་

༄༅། །གི་མཛད་བཟང་སྤེལ་བའི་མཐུ་ལྡན་ཤོག །བརྒྱུད་གསུམ་བླ་མས་ཤིས་པའི་མེ་ཏོག་འཐོར། །ཡི་དམ་རྒྱ་མཚོས་དགེ་བའི་སྙན་དབྱངས་འཁྲོལ། །གནས་གསུམ་མཁའ་འགྲོ་
ཆོས་སྐྱོང་མཐུན་འགྱུར་མཛད། །ས་གསུམ་བཀྲ་ཤིས་དཔལ་གྱིས་ཁྱབ་གྱུར་ཅིག །ཅེས་བྱང་ཆུབ་སྤྱོད་པའི་སྨོན་ལམ་ཕན་བདེའི་ལྗོན་པའི་འགྲེལ་པ་འདི་ཉིད། ལུང་རྟོགས་ཡོན་ཏན་རྒྱ་མཚོའི་
མངའ་བདག་རྒྱལ་འཕགས་གྲུབ་དབང་ཀུན་བཟང་གི་སྐྱེ་སྲིད་དམ་པ་སིདྡྷིའི་མཚན་ཅན་དང་། བསླབ་པ་གསུམ་གྱི་རྒྱུད་བསྡམས་པ་བླ་མ་དོན་ལྡན་དཔོན་སློབ་དང་། རིགས་དབོན་ཨོ་ཌཱི་
ཡཱ་ནའི་མིང་སོགས་ཐོས་བརྩོན་རྣམ་དཔྱོད་ལྡན་པ་མང་པོས། མདོའི་སྨོན་ལམ་འདི་ལ་འགྲེལ་བ་ཐོས་བསམ་གྱི་ཡུལ་དུ་བྱས་ན། ཉུང་ངུའི་ཚིག་རྣམས་ཤེས་བྱའི་གནས་ཀུན་གསལ་བའི་མེ་ལོང་
༄༅ ཐེ་ཚོམ་གྱི་འཆིང་བའི་མདུད་པ་གྲོལ་ནུས་པའི་གསེར་གྱི་ཐུར་མ། བསྒོམ་ན་བྱིན་རླབས་ཀྱི་ཚན་ཁ་ཆེ་བས་རྟོགས་པ་བརྒྱུད་ལ་སྐྱེ་ནུས་པ། སྙིགས་མའི་གདུལ་བྱ་བླུན་པོ་རྣམས་ལ་ལྷག་

བར་ཕན་ཅིང་གོ་སླ་བ་ཞིག་ཁྱོད་ནས་རྩོམ་དགོས་ཞེས་ནན་ཏན་ཆེན་པོས་ཡང་ཡང་བསྐུལ་ངོར། གསུང་ཚོད་ཙམ་དཀའ་ཡང། ཕྲན་རང་ཆུང་ངུའི་དུས་ཐོས་པ་བྱ་ཞིང་བསམ་སྒོམ་གནད་དུ་མ་སྨིན་
པ་དང་། བར་དུ་མི་ཚེ་དཀོར་ནག་ལ་འབྱམས་པའི་སྒྲིབ་པས་བསྒྲིབས་པ་དང་། ད་ལྟར་དབང་པོ་རྒུད་པས་ཆེར་མི་ཤེས་པའི་དབང་གིས། ཤེས་བྱའི་མཐའ་རྒྱ་ཆོད་པར་མ་བྱུང་ཡང་། གསུང་།
ངོ་མི་ལྡོག་ཙམ་དུ་རབ་ཚེས་ལོའི་རྣམ་གནོན་ཞེས་པ་ལྕགས་འབྲུག་ལོའི་མགོ་ནས་བརྩམས་ཏེ། ཐུན་བར་རྣམས་སུ་ཅུང་ཟད་རེ་བྲིས་ནས། ལོ་དེའི་ཟླ་ཚེས་༡༥ལ་མཇུག་གྲུབ་པར་བགྱིས་ནས། 
རྒྱ་རོང་དཔལ་གྱི་རིའི་དབེན་ཁྲོད་མཁའ་སྤྱོད་ར་མེེ་ཤཱ་རིའི་གནས་མཆོག སློབ་དཔོན་ཤཱན་ཏིང་གབྷའི་སྒྲུབ་ཕུག་གི་ཉེ་འདབས། ལོ་ཆེན་བཻ་རོའི་སྒྲུབ་ཕུག་ཏིང་ངེ་འཛིན་འཕེལ་བའི་གནས། མ་
དང་མཁའ་འགྲོའི་ཚོགས་ཁང་ནས། གྲུབ་དབང་རྫོགས་ཆེན་པའི་བཀའ་འབངས་ཐ་ཤལ་དུ་གྱུར་པ། གྲགས་སྐམ་གྱི་མིང་སྙན་སྤྲུལ་མིང་པ་ཤཱཀྱའི་དགེ་སྦྱོང་ཀུན་བཟང་ཐེག་མཆོག་རྡོ་རྗེ་

༄༅། །དཔལ་བཟང་པོས། སྔོན་བྱོན་མཁས་པའི་གསུང་རབ་ལས་བསྡུས་པ་དང་། དྲིན་ཅན་དཔལ་གྱི་མཚན་ཅན་གྱི་ཞལ་ལུང་ཟིན་བྲིས་སོགས་ལེགས་ཆ་མཐའ་དག་བསྡུས་ནས་སྦྱར་བས།
ཐོག་མཐའ་བར་གསུམ་དུ་དགེ་བར་གྱུར་ཅིག ཤུ་བྷ་མས་སརྦ་ཛ་ག་ཏུ།། །།

ཡི་གེ་ཉི་ཤུ་རྩ་དྲུག་པ་འདི་དཔེ་ཆའི་ནང་དུ་བཞག་ན་དཔེ་ཆ་དེ་ཅི་འདྲར་
བགོམས་ཀྱང་ཉེས་པ་མི་འབྱུང་བར་འཇམ་དཔལ་རྩ་རྒྱུད་ལས་གསུངས་སོ།།
